Norge har et av verdens beste helsevesen. Det skal vi ta vare på og forbedre. SV vil sikre en helsetjeneste som er der når du trenger den, og som er helhetlig, helsefremmende og basert på tillit.

I dag ser vi at byråkratisering og kommersialisering helsetjenestene våre dårligere. Hensynet til folk må alltid komme før hensynet til byråkrati og økonomisystemer. Samordningen mellom nivåer og systemer må bli mye bedre enn i dag, og vi må forhindre byråkratisering og bruke teknologiske muligheter.

SV vil bruke mer penger på folkehelsearbeid, forebygging og behandling, og mindre på byråkrati. For å sikre best mulig tjenester og gode opplevelse for innbyggerne, må de inkluderes og være med å påvirke. Dette gjelder både brukere/pasienter, og deres pårørende.

Alle skal være trygge på at vi får hjelp når vi blir syke eller skadet. Derfor må det alltid finnes gode helsetjenester i nærheten av der folk bor. SV vil ha gode fagmiljø på alle sykehus og akuttfunksjoner over hele landet. Noen tilbud finnes det få av i landet fordi de er svært krevende og spesialiserte, men nødvendig samling av faglig kompetanse trenger ikke utelukkende å skje gjennom flytting til storbyene.

Mange steder i landet flyttes sykehustilbud bort fra der folk bor, lokalsykehusene bygges ned, og folk frykter å miste livreddende behandling.

Helseforetaksmodellen må avvikles, og styringen av sykehusene må tilbake under politisk styring og driftes lokalt.  

SVs forslag til løsninger:

Styrke lokalsykehusene og den akuttkirurgiske beredskapen over hele landet. Trygghet og helse skal ikke avhenge av hvor du bor.
Sikre retten til en trygg fødeplass for alle fødende kvinner og ha en god og desentralisert fødselsomsorg.
Styrke ambulansetjenestene. Ambulansetjenestene blir stadig mer avanserte. Det er viktig å fortsette kompetanseutviklingen i tjenesten samtidig som man sikrer god tilgjengelighet over hele landet. Ambulanseflytjenesten må under statlig kontroll.
Styrke sykehusene over hele landet. I stedet for å sentralisere til de få, vil vi bruke hele landet. Bedriftslignende helseforetak må erstattes med normal offentlig drift. Sykehusene skal være underlagt demokratisk, folkevalgt styring.
Ha en økonomistyring som fremmer helse. Sykehus er ikke butikk. Vi vil avvikle stykkprisfinansiering og finansieringsløsninger som skaper kunstige markedsløsninger og ikke setter bedre helse og behandling først.
Utvikle spesialisert rehabilitering med lavere egenandeler. Det er ikke nok å reparere skaden eller redde livet, folk trenger hjelp til å fungere i hverdag og arbeidsliv etterpå.