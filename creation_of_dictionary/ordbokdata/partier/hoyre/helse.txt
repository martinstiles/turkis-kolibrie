Helsetjenestene i Norge er svært gode. Likevel varierer kvaliteten for mye på tvers av kommuner og institusjoner. De som trenger hjelp faller fort mellom flere stoler fordi systemet settes foran pasienten. Pasienter opplever å bli kasteball mellom sykehuset og kommunen. Det er behov for bedre samarbeid mellom sykehusene og kommunene for at pasientene skal få mer trygghet og bedre oppfølgning. I tillegg opplever pasientene for lite forutsigbarhet, for lite valgfrihet og for lite tilpasning til sin situasjon og sine behov. 

Helsetjenesten er god på akutt livredning, men må bli bedre til å hjelpe folk med å leve videre etter sykdom, skade og ulykke. 
Ventetidene var for lange etter åtte rødgrønne år. Vi har redusert ventetidene med 11 dager fra 2013 og er på god vei mot målet om å være under 50 dager innen 2021.   
Ventetidene for rusbehandling har gått ned med 25 dager i samme periode. 
Den største helseforskjellen i Norge er mellom de som sliter med rus og psykiatri, og den øvrige befolkningen.
Vi har god fødselsomsorg i Norge. Norge er et av verdens tryggeste land å føde i. Vår jobb er å gjøre fødetilbudet enda tryggere og enda bedre – i hele landet, og sikre en god følgetjeneste.  
Å være pårørende til noen med kroniske lidelser eller omfattende omsorgsbehov kan gå utover egen helse og livskvalitet. Derfor skal vi blant annet lage en nasjonal pårørendestrategi.  
Høyre har hatt et viktig mål om å styrke kreftbehandlingen. Kreft rammer mange, og den rammer hardt. Kreftpasienter går gjennom en tøff behandling trenger forutsigbar behandling, støtte og rehabilitering.  
Helsetjenesten var der for de smittede pasientene under koronapandemien, nå skal pasienter og ansatte tilbake til hverdagen og få den behandlingen de trenger.
Dette er Høyres løsning
Alle skal få god og riktig hjelp når man trenger det. Det viktigste i helsetjenesten er pasienten, ikke systemet. Høyre vil at pasienten skal ha mer valgfrihet og forutsigbarhet. Vi vil ha raskere behandling og kortere ventetider for pasientene. Det er nødvendig for å skape pasientens helsetjeneste.

Vi vil at kvaliteten på behandlingen skal være høy og ventetiden skal være så kort som mulig. Derfor vil vi ha fritt behandlingsvalg i spesialisthelsetjenesten.

Gjennom fritt behandlingsvalg har vi gitt pasientene rett til å velge behandlingen som er best for seg, eller har kortest ventetid. Regningen tas av det offentlige.  I tillegg har vi innført pakkeforløp på en rekke området.

Pakkeforløp gir forutsigbar og rask diagnostisering, behandling og oppfølging og er en aktuell metode for flere pasientgrupper i det norske helsevesenet. Høyre vil fortsette å gjøre livet til pasienter best og lettest mulig, og fortsette å få ned ventetiden på behandling.