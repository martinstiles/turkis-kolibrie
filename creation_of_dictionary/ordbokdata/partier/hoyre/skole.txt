Mye går bra i norsk skole, men det er fortsatt store utfordringer. Mange elever får for dårlig opplæring i grunnskolen som gjør det vanskelig å klare seg gjennom videregående. Problemene starter allerede i barnehagen. Det fører til at for mange går ut av skolen uten å kunne lese, skrive og regne skikkelig.

Det er for store kvalitetsforskjeller mellom skoler, kommuner og fylker. Dårlige forutsetninger fra barneskolen forfølger elevene gjennom ungdomsskolen og videregående. Det er derfor ikke akseptabelt å bortforklare de store kvalitetsforskjellene i skolen. Viktige grep er åpenhet om resultater i skolen, å utdanne og videreutdannet flere og bedre lærere, og å sørge for at alle barn møter en lærer med fordypning i faget det undervises i.

Selv om flere og flere fullfører videregående skole er det fremdeles 1 av 5 som ikke har fullført etter fem-seks år.

Fraværet i skolen går ned, men er fremdeles høyt. 9 000 av elevene i tiende klasse er borte fra skolen i mer enn to uker, og systemene for fraværsoppfølging er varierende og mangelfulle.

Dette er Høyres løsning
Vi må sørge for at skolen skaper muligheter for alle, uavhengig av hvor du bor eller hvilken familie du kommer fra. Et løft for tidlig innsats i skolen vil gi mindre frafall og mindre utenforskap. Det er forebyggende og gir alle en mulighet til å klare seg videre i livet.

Vi må også sørge for å redusere fraværet på ungdomsskolen, og bidra til at flere fullfører videregående. Vi må stille strenge krav til både elever og lærere, og videreføre fraværsgrensen.