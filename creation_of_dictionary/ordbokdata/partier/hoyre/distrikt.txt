Folk bor i hele landet fordi det er der naturressursene våre er, det vi faktisk trenger for å skape noe å leve av. Utfordringen i norske distriktskommuner handler om å skape vekst i næringslivet. Høyre vil bidra til lokalsamfunnet er attraktivt for både folk og bedrifter. Det gjøres best med fortsatt satsing på gode velferdstjenester, og ved å legge til rette for å skape flere private arbeidsplasser, og sørge for at deler av verdiskapingen blir liggende igjen lokalt. Det er også viktig å bygge ut vei og bane som knytter by og bygd sammen, og sørge for god nettutbygging.  

Fram til korona-pandemien var ledigheten i distrikts-Norge rekordlav og næringslivet i vekst. På grunn av korona har mange mistet jobben, og mange lokale bedrifter har fått store utfordringer. Vi støtter derfor opp om regjeringens tiltak for å redde arbeidsplasser og lokale bedrifter.   

Dette er Høyres løsning
Høyres mål er å binde by og bygd sammen med flere jobber i distriktene, bedre veier og gode velferdstjenester. Da trenger vi lavere skatter og avgifter, som gjør det lettere for folk å skape arbeidsplasser i distriktene. Samtidig må vi sørge for god infrastruktur i hele landet. Flere arbeidsplasser vil gjøre det mer attraktivt å bosette seg i distriktet, noe som også gir bedre kommuneøkonomi. Det er viktig for å sikre gode velferdstjenester der folk bor.