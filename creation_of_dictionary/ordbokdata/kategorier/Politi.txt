Det var uklokt å redusere antallet politidistrikt og lensmannskontor, politireformen må endres!
Mer om politireformen
1. januar 2016 ble nærpolitireformen innført.

Reformen handler om hvordan norsk politi er organisert. Målet med omorganiseringen er å forberede og styrke norsk politi for å møte ny og mer avansert kriminalitet. Ett av grepene i reformen var å redusere antall politidistrikter fra 27 til 12. Det ble også lagt ned 126 lensmannskontorer.

Mange av disse kontorene var små tjenestesteder med få ansatte og begrenset åpningstid. Reformen tar oss dermed fra tomme lensmannskontorer til et politi som faktisk oppholder seg i lokalsamfunnet, mener partiene som står bak. Både beredskap, fagmiljø og etterforskning blir bedre av å samle ressursene, hevder de. Men andre frykter effekten faktisk blir at politiet ikke lenger kommer til å være like mye til stede i mange lokalsamfunn.

Senterpartiet mener at alle, uansett bosted, skal kunne føle at deres sikkerhet blir godt ivaretatt av et tilstedeværende og synlig politi.

Senterpartiet vil ha et lokalt politi som har god kompetanse om sitt lokalsamfunn og som kan jobbe forebyggende i samarbeid med andre organer. Lokal tilstedeværelse setter politiet i stand til å forebygge og oppdage kriminalitet på et tidlig tidspunkt. Et «reparasjonspoliti» vil bare kunne være til stede når skaden er skjedd.

Senterpartiet mener at alle, uansett bosted, skal kunne føle at deres sikkerhet blir godt ivaretatt av et tilstedeværende og synlig politi. Senterpartiet vil arbeide for å beholde en desentralisert lensmannsstruktur for å sikre beredskap og nødvendig lokalkunnskap hos politiet. Vi vil ha et reelt nærpoliti. Derfor må politikraften økes i tråd med bemanningsmålet på to tjenestemenn per 1000 innbyggere innen 2020. Dette målet må gjelde alle regioner. Økningen i antall politifolk må komme hele landet til gode.

Vi vil blant annet:

– At Stortinget, ikke Politidirektoratet, skal bestemme hvor det skal være lensmannskontor og hvor politiadministrasjonene skal være lokalisert.
– Sikre et reelt nærpoliti ved å styrke lensmannskontor og politistasjoner i hele landet.
– Sikre at kravene til responstid oppfylles ved hvert enkelt lensmannskontor.

Politireformen
Rødt mener den såkalte nærpolitireformen medfører sentralisering som både gir dårligere polititjenester i distriktene, og svekker viktig lokalkunnskap i politiet.

I Norge er det stor tillit til politiet i breie lag av folket. Lensmannsmodellen har skapt gode relasjoner mellom lokalbefolkning og politi. Rødt vil ha et desentralisert politi med sivilt preg. Derfor er vi mot den politireformen til Erna Solbergs høyreregjering.

Et forskningsprosjekt ved Arbeidsforskningsinstituttet (AFI) viser at politifolk selv mener politiet er blitt fjernere fra folk og kjenner nærmiljøene sine dårligere enn før som følge av den såkalte nærpolitireformen. Forskerne har fått svar fra rundt 3.100 respondenter innad i politiet. Funnene viser at reformen mangler oppslutning hos politifolk flest, at to av tre politiansatte går hjem med en dårlig følelse etter endt arbeidsdag, at politifolk opplever at de er fjernere fra lokalmiljøet og at åtte av ti respondenter mener politireformen ikke gir publikum et bedre polititilbud.

Rødt er mot generell bevæpning og militarisering av politiet.
Rødt ønsker et politi som ingen skal være redde for å kontakte.
Rødt jobber for et politi som er til stede der hvor folk bor over hele Norge.

Lokal tilstedeværelse
– KrF har fått gjennomslag for at de kommunene som ikke har et tjenestested skal ha en politikontakt til stede én eller flere dager i uken. Det er jeg veldig glad for. Lokalt forankret politi er helt avgjørende for å sikre god forebygging og bekjempelse av kriminalitet. Gjennom krav til responstid samt tilstedeværelse, sikrer vi både god beredskap og forebygging i hele landet, påpeker Ropstad.

Politisk forankring
Ved uenighet om lokal struktur kan berørte kommuner klage til justisministeren.
– Jeg er godt tilfreds med at vi har fått til enighet om at endring av lokal struktur skal fattes politisk ved lokal uenighet. I en så viktig beslutning må kommunene involveres i en god prosess, og det må være et politisk ansvar å vedta nedleggelse dersom det ikke oppnås enighet, sier Ropstad.

Kultur, holdninger og ledelse
22. juli-kommisjonens rapport konkluderte med at politiet har utfordringer knyttet til kultur, holdninger og ledelse.

– Også her har KrF fått gjennomslag for flere gode tiltak som kan bidra til å hjelpe politiet i det endringsarbeidet de står overfor, noe som også vil legge til rette for økt fokus på etterforskning, uttaler Ropstad.

Geografiske og lokale forskjeller
– KrF er glade for at både regjeringspartiene og Venstre har vist vilje til å ta til seg innspill fra høringsrunden, slik at vi har fått endret på deler av den distriktstrukturen de la fram. Endringene som nå er foretatt, vil bidra til å sikre politikraft i hele landet, samt at fagmiljøene spres i det enkelte politidistrikt og ikke bare sentraliseres rundt politimesteren. Dette vil bidra til å skape nærhet til folk, og ikke minst bidra til økt trygghet for den enkelte, avslutter Ropstad. 


Bred enighet om nærpolitireformen i Stortinget
Høyre, FrP, Venstre, KrF og Arbeiderpartiet er nå enige om en nærpolitireform som gjør politiet bedre i stand til å møte både dagens og fremtidens kriminalitetsutfordringer, og som styrker beredskapen.

- Etterforskningskapasiteten og –kvaliteten styrkes
- Arbeidet med kultur og ledelse tydeliggjøres
- Samspillet mellom politi og lokalsamfunn styrkes
- Kommunene involveres sterkere ved endringer av tjenestestedsgrenser
- Tilpasninger i strukturen til de 12 politidistriktene:
Finnmark fylke blir et politidistrikt
Troms fylke blir et politidistrikt
Asker og Bærum kommuner blir en del av Oslo politidistrikt
Bindal kommune i Nordland blir en del av Trøndelag politidistrikt
Jevnaker kommune i Oppland blir en del av Sør-Øst politidistrikt
Når forventede transportløsninger (som Hordfast) er på plass blir kommunene Fitjar, Stord og Bømlo i Hordaland fylke en del av Vest politidistrikt. Dersom bygging av forventede transportløsninger ikke er startet innen 2023, skal Bømlo, Fitjar og Stord likevel vurderes lagt til politidistrikt Vest.
- Fremskrittspartiet er glad for at regjeringens nærpolitireform nå får bred støtte i Stortinget. Dette gir politiet det nødvendige redskap for å utvikle en enda bedre tjeneste til innbyggerne. Man skal merke at økte ressurser gir mer politi og økt trygghet og bedre beredskap, sier FrP justispolitiske talsmann Ulf Leirstein.

Politi
Vi vil ha et effektivt og godt politi, både sentralt og ute i distriktene

Våre ønsker for politet:
At politiet skal ha en sterk lokal forankring.
Bygge ut politidistriktenes selvstendighet og kapasitet, samt sikre politidistriktene mer av ressursene, blant annet gjennom frie driftsmidler og økt grunnbemanning.
At alle kommuner skal ha politiråd.
Etablere et nasjonalt organ som koordinerer og utvikler praksis for å forebygge radikalisering og voldelig ekstremisme.
Bidra til at etterforskningsfeltet og etterforskerne i politiet får økt status og blir styrket.
Legge til rette for økt bruk av sivile med faglig relevant bakgrunn i etterforskningen.
Arbeide målrettet for en bedre varslerkultur i politiet.
Styrke barnehusene.
Sikre rask uttransportering av personer uten oppholdsgrunnlag i Norge.
Styrke arbeidet mot menneskehandel og organisert kriminalitet, og sørge for at ofre for menneskehandel får god oppfølging.
Bedre kunnskapen om hatkriminalitet gjennom blant annet å registrere omfanget av hatkriminalitet mer nøyaktig enn i dag.
Politi og lokal trygghet
Tryggheten i samfunnet starter hjemme, i nærmiljøene og i lokalsamfunnene.

Å skape trygghet er et felles og offentlig ansvar. Vi er stolte av vårt politi, deres sivile preg og deres fokus på forebyggende arbeid. Politiet må ha god lokal forståelse og være der for folk når de trenger det.

Vi ønsker et proaktivt, tilstedeværende og serviceinnstilt politi.

Nærpolitireformen
Nærpolitireformen innebar at 27 politidistrikter slås sammen til 12 nye distrikter, slik at det ble etablert større etterforskningsmiljøer. Reformen skulle gi en lokal forankret polititjeneste ute i distriktene.

Måten høyreregjeringen har gjennomført politireformen på er det grunn til å være alvorlig bekymret over. Arbeiderpartiet har hele veien ønsket en politireform som frigjør politikraft. Vi har ikke ønsket en politireform som svekker tillit eller nærhet i politiet. Det var vi klare på i forhandlingene om reformen på Stortinget i 2015.

Vi stilte klare krav til lokale og forandrede prosesser i gjennomføringen, la stor vekt på arbeidet med kultur og ledelse i politiet, og ba om en tydelig avklaring av den nasjonale kriseledelsen i politiet. Vi fikk gjennomslag for alt i forhandlingene, men dessverre gikk høyreregjeringen bort fra enigheten. 

Derfor støtter vi heller ikke lenger reformen.

Hadde Arbeiderpartiet vært i førersetet for gjennomføringen er det flere ting vi ville gjort annerledes:

1. Vi ville tatt oss tid til å gjennomføre reformen på en skikkelig måte, og lyttet til innspill fra politiet og justert kursen hvis det var nødvendig. 

2. Vi ville sørget for økte ressurser og nok folk. Økt bemanning i distriktene, ikke bare i politidirektoratet. 

3. Vi ville stilt krav til innhold, til politikraft og forebygging, i byene og på bygda. Målet vårt ville ikke vært å legge ned mest mulig, men å sikre gode tjenester til innbyggerne. 

POLITI OG ETTERFORSKNING
Sammenlignet med mange andre land er Norge et trygt land å bo i. Likevel opplever mange kriminalitet og utrygghet.

Tidspress og trange rammer tvinger politiet til å prioritere kriminalitet som er lett å oppklare, samtidig som de ofte må nedprioritere viktige saker og forebyggende arbeid, som å fange opp ungdommer som er på vei inn i kriminelle miljøer.

Vi vil at politiet skal være der folk trenger dem, og at de skal stoppe kriminaliteten før den finner sted. Derfor har SV vært i mot politireformen fordi vi ikke tror at en sentralisering av funksjoner i politiet vil føre til mer og bedre politiarbeid der folk bor. SV vil ha et ubevæpnet politi i tråd med anbefalingen fra regjeringens utvalg, og er i mot utglidningen hvor politiet oftere og oftere blir bevæpnet.

I et moderne, trygt samfunn er det uakseptabelt at så mange utsettes for voldtekt og overgrep. Når slike saker blir nedprioritert, er det ofte fordi andre saker er lettere å oppklare. SV mener at politi og rettsvesen må ha nok ressurser til å forebygge og etterforske vold- og voldtektssaker, og at dette må prioriteres høyere innenfor dagens rammer.

Som mange andre land har Norge blitt utsatt for terror, og ifølge myndighetene øker faren for terrorisme. De nye truslene krever nye svar og en styrking av sikkerhetstjenestene. SV mener vi skal være forsiktige med å innføre etterforskningsmidler som gjør at samfunnet kan masseovervåkes slik som kabelovervåkning kalt digitalt grenseforsvar.

Kriminalitet endrer seg over tid, og det er nødvendig at politiet utvikler seg til å håndtere det moderne kriminalitetsbilde. Da trenger vi en fremtidsrettet politiutdanning som bygger på prinsippene om forskning og videreutvikling av et kunnskapsbasert, kritisk og reflektert politi.

SV vil:

Sikre nærpolitiet der du bor. Alle skal ha tilgang på et politikontor, og politibetjenter, i sitt nærmiljø.
Styrke innsatsen mot seksuelle overgrep, grov vold og vold i nære relasjoner.
Kraftig styrke voldtektsgruppa i KRIPOS.
Lovfeste barnehus i hvert fylke. Alle barn som utsettes for vold og overgrep skal ha en trygg havn.
Styrke innsatsen mot økonomisk kriminalitet, hvitvasking og korrupsjon.
Opprette hatkriminalitetsgrupper i hele Norge.
Styrke Økokrim og arbeidstilsynets arbeid for å avdekke økonomisk kriminalitet og arbeidslivskriminalitet.
Styrke PSTs satsning på cyber-forsvar gjennom midler som ikke innebærer masseovervåkning.
Videreføre og styrke Politihøyskoleprosjektet.

Norsk politi har lenge vært utdatert. Det var store variasjoner i kvalitet mellom politidistriktene og lensmannskontorene. Tryggheten ute i distriktene var ikke god nok, og politiet hadde ikke utstyret de trengte til å håndtere kriminalitet i endring.

Den registrerte kriminaliteten går ned, men inntar nye former i den globale og digitale tiden. Mer av politiarbeidet vil i fremtiden foregå digitalt. Det norske politiet har høy tillit blant befolkningen. Skal tilliten opprettholdes, må politiet være i stand til å håndtere et komplekst og skiftende kriminalitetsbilde, enten det dreier seg om nye former for organisert kriminalitet, terrorisme eller overgrep på nett.

Politiet må tilføres ressurser, kompetanse, utstyr og metoder som holder tritt med utviklingen innenfor rammen av vår rettstat og innbyggernes personvern.

Dette er Høyres løsning
Politiet bidrar til å skape trygghet og god beredskap i Norge. For å møte den nye kriminaliteten mener Høyre at vi både må ha et tilstedeværende politi ute i kommunene og et tilstedeværende politi på nett.

Et nært politi er også til stede på digitale plattformer der barn, folk og kriminelle tilbringer mye tid. Vi vil videreføre, og kontinuerlig forbedre politireformen, for å sørge for at vi hele tiden får et moderne politi, som til enhver tid har de beste og mest effektive metodene for å bekjempe ny kriminalitet.

