Obligatorisk heldagsskole for alle! En lengre dag med gratis måltid, leksearbeid og fritidsaktiviteter på skolen.
Mer om heldagsskole.
En typisk norsk barneskoledag varer fra morgenen til 13–14-tida. De yngste elevene går i tillegg på SFO eller «aktivitetsskole» på skolen. Det må de betale for.
Noen mener det er på tide å ta bort skillet mellom skole og SFO og lage en mer helhetlig dag for barna. Den skal inneholde gratis måltid, mer fysisk aktivitet og fritidsaktiviteter. Leksene skal gjøres på skolen, så det skal ikke være hjemmelekser når dagen er over. Og det skal selvsagt være gratis.
Men er det rett bruk av penger? Og er det rett å sørge for at barna MÅ være lengre på skolen?

Rødt ønsker ikke heldagsskole, og vil heller satse på å øke kvaliteten på timene enn å øke antall timer
Gi rom til praktiske arbeidsmåter i alle fag Ikke utvide skoledagen utover dagens timetall og si nei til obligatorisk heldagsskole, for å sikre barns fritid.

Senterpartiet ønsker ikke en utvikling mot obligatorisk heldagsskole.

Mange av de minste skolebarna tilbringer tid på SFO etter skoletid. SFO skal være et sted for lek og samvær, for kulturelle og fysiske aktiviteter. Senterpartiet vil ikke gjøre SFO til en del av skoledagen og mener at SFO bør være et tilbud alle familier har mulighet til å benytte seg av. Vi mener at deltakelse i SFO vil bidra til sosial utjamning og en bedre start på skoleårene for mange barn.

For alle barn gir det å være på SFO språktrening, noe som særlig minoritetsspråklige barn kan ha nytte av. Når barn og foreldre ønsker det kan det også tilbys leksehjelp.

Vi vil blant annet:

– At SFO fortsatt skal være et frivillig tilbud som utformes lokalt. Skoleeier skal ha ansvar for forsvarlig bemanning, utdannet personale og tilfredsstillende arealer.
– Utvikle SFO som et fritidstilbud, ikke som en forlengelse av skoledagen.
– Innføre gratis kjernetid for lavinntektsfamilier i SFO.

I norsk skole går mye bra. Det er ikke på grunn av den rødgrønne skolepolitikken. Det skyldes de mange dyktige lærerne som jobber i skolen. Men norsk skole både kan og må bli bedre. Da er ikke heldagsskolen svaret. Da er flere kunnskapsrike, engasjerte og faglærte lærere svaret.

SV har allerede lansert heldagsskolen som valgkampsak. Arbeiderpartiet bruker nødig begrepet heldagsskole om sin skolereform. «En mer helhetlig skoledag» er uttrykket statsministeren foretrekker fordi en intern fokusgruppe har gitt negativ tilbakemelding på heldagsskole-begrepet. Men Aps modell ser ut som heldagsskolen, har samme innhold som heldagsskolen og har like lange dager som heldagsskolen.

Ufaglærte og lærermangel
For å parafrasere poeten James Whitcomb Riley : «If it looks like a duck, swims like a duck, and quacks like a duck, then it probably is a duck.» Mens Ap plasker rundt i sin skoleretoriske andedam får vi andre konstatere at Stoltenberg ikke anser en spade for å være et hageredskap.

Tall fra Kunnskapsdepartementet viser at i underkant av 9000 ansatte i grunnskolen i Norge underviser uten godkjent undervisningskompetanse. Ifølge Statistisk sentralbyrå kommer vi til å mangle 11.000 lærere frem mot 2020. Det er derfor viktig at vi kvalifiserer disse 9000 ufaglærte lærerne. Dette er mennesker som åpenbart er motivert for å jobbe i skolen og som trives med å jobbe med barn og ungdom. De trengs i norsk skole. For lærermangelen kommer ikke til å bli mindre i årene som kommer.

Lærere med høy faglig og pedagogisk kompetanse er selve grunnsteinen i skolen og den viktigste innsatsfaktoren for økt læring. Derfor blir det uforståelig når SV og Ap vil utvide og utvanne skolen med flere timer med mer ufaglært arbeidskraft. Det er dette som blir konsekvensen av den rødgrønne heldagsskolen — flere ufaglærte og mindre kunnskap.

Lærersatsing foran timetall
Til nettstedet forskning.no beskriver professor Thomas Nordahl en studie han bidro til, som så på sammenhenger mellom PISA-rangering og antall timer i den obligatoriske skolen: «Her fant vi svært svake sammenhenger. Hva som foregår i timen er mer avgjørende, og kvaliteten på lærerne er langt viktigere enn antall timer. » Han sier videre studien ble utført på oppdrag fra og levert til Kunnskapsdepartementet. Til tross for det noe oppsiktsvekkende resultatet, var ikke departementet interessert i å offentliggjøre studien.

Det går et skille i norsk politikk ved den faktiske satsingen på kunnskap og kvalitet i skolen. Det var den blågrønne regjeringen med kunnskapsminister Kristin Clemet i spissen som startet gjennomføringen av Kunnskapsløftet. Helt siden da har det vært bred politisk enighet om å satse på lærernes kompetanseheving. Det har imidlertid vært svært varierende grad av vilje til å prioritere dette fra regjeringens side. Foregangslandet Finland har hatt suksess med femårig lærerutdanning, og flere undersøkelser viser at høy faglig og pedagogisk kompetanse hos lærerne gir tilsvarende gode læringsresultater hos elevene.

Borgerlig enighet
Men Ap, SV og Sp stemmer ned alle forslag fra Venstre om satsing på lærerkompetanse og tiltak som har som formål å øke kompetansen i skolen og statusen på læreryrket. De andre borgerlige partiene stemmer for Venstres forslag. Det gjelder alt fra femårig lærerutdanning til rett og plikt til videreutdanning for lærerne. Når de rødgrønne i tillegg senest forrige uke stemmer ned vårt forslag om et kompetanseløft for ufaglærte lærere, går dette inn i rekken av skoleforslag der opposisjonen står samlet om å prioritere lærersatsing, kunnskap og kvalitet.

Med den rødgrønne regjeringens opplegg for videreutdanning, vil det ta mange tiår før alle ansatte som underviser i norsk skole har fått etterlengtet kompetanseheving gjennom videreutdanning. Det vil ta lang tid før en har sikret at ansatte som underviser norske elever har formell undervisningskompetanse.

Gjenreis respekten for kunnskap
For å få fart på lærersatsingen og mer kunnskap i skolen, trenger vi en regjering som forstår at det å sette elevene først handler om å satse på lærerne. Å sørge for at vi har nok kvalifiserte lærere handler også om å gjenreise respekten for kunnskap og for lærerne som yrkesgruppe.

Valget står mellom rødgrønn heldagsskole, med mindre kunnskap og flere ufaglærte lærere, eller en skole for mer kunnskap og like muligheter med flere faglærte lærere. Det er et valg om kvalitet foran kvantitet. For Venstre er valget enkelt. Vi trenger ikke den rødgrønne heldagsskolen. Vi trenger et regjeringsskifte.