Vi bør begrense bruken av private bedrifter til å drive sykehjem, barnehager, skoler og annen offentlig velferd.
Mer om private bedrifter
Staten og kommunene har ansvaret for å tilby sykehus, eldreomsorg, barnehager, skoler, asylmottak, barnevern og andre velferdstjenester som er dekket av skatten du betaler.
Men i en del tilfeller er det private som gjør jobben – mens det offentlige betaler penger til den private aktøren for arbeidet. Det kan være sykehjem og skoler som er eid av private firma, eller for eksempel rusomsorg drevet av en ideell organisasjon.
De politiske partiene er svært uenige om hvor stor plass private bedrifter bør ha i den offentlige velferden. Partiene på venstresiden vil gjøre det forbudt å tjene penger for private firmaer i velferden, partiene på høyresiden vil tilrettelegge mer for konkurranse fordi de mener det fører til konkurranse, oppfinnsomhet og smarte løsninger. Partiene i sentrum er i større grad opptatt av å peke på at ideelle organisasjonene der det ikke går overskudd til eierne, skal få drive velferdstjenester.

Da vi tok over etter åtte rødgrønne år var helsekøene for lange. En av årsakene til det var motviljen mot å samarbeide med private aktører og utnytte deres kompetanse og ledige kapasitet. Dette bidro til en todeling av helsetjenesten, der den ledige private kapasiteten kun var tilgjengelig for dem med best råd eller privat helseforsikring. 

Kommunevalget i 2019 ga flere røde kommuner som rekommunaliserer veldrevne private tjenester, resultatet er mindre valgfrihet og mangfold. Store, erfarne private aktører trekker seg ut av omsorgen fordi den politiske situasjonen har gjort det vanskelig å drive. 

Å ikke samarbeide med private er å gjøre en stor utfordring større. Det er for store kvalitetsforskjeller mellom barnehagene og omsorgstilbudene i kommunene. At flere aktører driver tjenester i samme kommune, gir grunnlag for læring og kvalitetsutvikling

Dette er Høyres løsning
Vi skal samarbeide med private og ideelle for å utvikle tjenestene.
Vi skal bygge pasientens helsetjeneste. I pasientens helsetjeneste er pasienten viktigst, ikke systemet. Organiseringen av helsetjenestene skal hele tiden bygge opp rundt hva som er best for pasienten. ”Ingen beslutninger om meg, uten meg.”  For å sikre valgfrihet, kvalitet og økt kapasitet vil vi samarbeide mer med private og ideelle aktører i velferden.
Høyre vil ta privat kapasitet i bruk for å få ned køene. Fritt behandlingsvalg har reddet liv, redusert ventetidene og gjort at vi har kunnet behandle flere innenfor dagens rammer. Det er fem år siden regjeringen innførte fritt behandlingsvalg. Nå ønsker vi å utvide ordningen, slik at vi tar i bruk den ledige kapasiteten og får ned ventetidene.  De siste fem årene har rundt 40.000 pasienter benyttet seg av friheten til å velge et annet tilbud enn det offentlige når de har trengt behandling innen psykisk helsevern, rusbehandling, rehabilitering og noe annen sykehusbehandling.
Eldre skal være sjef i eget liv. Høyre vil også gi eldre og deres pårørende friheten til selv å velge hvilket behandlings- eller omsorgstilbud som best møter deres behov. Det skal vi gjøre gjennom å innføre et regelverk som kommunene kan bruke for å åpne for valgfrihet eldreomsorgen, og gjennom å innføre bytterett for de som er misfornøyd med tjenesten de får i dag.
Vi kan og bør stille krav til dem vi samarbeider med om åpenhet om økonomi, kvalitet og arbeidsvilkår. Regjeringen har oppnevnt Pengestrømutvalget. Det skal kartlegge og analysere hvordan offentlige velferdskroner brukes i privat sektor. Utvalget skal levere flere rapporter og gi et faglig grunnlag for å utvikle gode konkurranseregler. 

Gjøre fellesskolen best mulig for alle og si nei til nye, kommersielle privatskoler.
Styrke den offentlige fellesskolen, gjennom et skoleløfte med 18 konkrete tiltak for å styrke barn og unges opplæringstilbud.

Et sterkt offentlig helsevesen, supplert med ideelle og private aktører
De Grønne vil ha et sterkt offentlig helse – og omsorgstilbud som sikrer alle lik rett til god behandling. Et innslag av ideelle og private aktører kan på noen områder gi større mangfold og kvalitet og være et positivt supplement. De Grønne mener det er viktig å motvirke en todeling av helsevesenet der personer med god økonomi kan kjøpe seg til bedre behandling.

Privatskoler
Rødt mener at skolene skal eies og drives av det offentlige.

Da Bondevik II regjeringa åpna for endre privatskoleloven endte det med at kommersielle aktører fra Sverige kom til Norge, som for eksempel John Bauer-konsernet. Etter kort tid gikk de konkurs og tusenvis av elever sto uten skoleplass midt i skoleåret. Rødt vil derfor forby aksjeselskaper å drive og eie skoler.

I deler av landet er de private, kommersielle skolene i ferd med å skvise ut offentlige skoleplasser. Hver tredje videregående skole i Bergen er privat. Det er en utvikling Rødt ikke ønsker, særlig siden tilsyn har avdekket regelbrudd ved ni av ti slike skoler. Vi har kommet med flere forslag for å hindre at privatskolene skviser ut de offentlige skolene.

Den offentlige skolen skal ha rom for et mangfold av pedagogiske retninger og private skoler som i dag drives på et alternativt pedagogisk grunnlag, kan fortsette sin virksomhet innenfor rammene av den offentlige skolen.

Rødt vil ha en religions- og livssynsnøytral skole.

Senterpartiet sier nei til en privatsering av de viktigste velferdsoppgavene. Dette innebærer blant annet et nei til privatisering av eldreomsorgen, skolen og sjukehus.

Offentlige tjenester er et viktig fundament i lokalsamfunnene, og vi i Senterpartiet ønsker å ha et sterkt offentlig eierskap innen velferd og skole. Vi er også sterkt imot privatiseringen av jernbanen, og ønsker å stanse denne oppsplittingen om vi kommer i posisjon etter valget 2017.

Vi i Senterpartiet mener offentlig eide tjenester skal være grunnlaget, og at eventuelle private tilbydere kun skal være et supplement og ikke en hovedtilbyder.

Vi vil blant annet:

– Reversere oppsplittingen og privatiseringen som er gjennomført i jernbanesektoren.
- Styrke de offentlige sykehusene og vil motarbeide sentralisering og privatisering av tilbudet.  


En sosialliberal løsning inkluderer private tjenester
Samhandlingsreformen gir oss utfordringer som krever at vi tenker offensivt.
En betydelig økning i antall eldre i befolkningen vil i fremtiden gjøre at vi står overfor en formidabel utfordring med å greie å etablere et tilfredsstillende kvalitetsnivå på velferdstjenestene i kommunene.
Her trenger vi en sosialliberal løsning. Det må skje en styrking av muligheten for private velferdstjenester. En øking av kapasiteten totalt ved supplement fra private løsninger, er nødvendig for å gjøre tilbudet så godt som mulig for dem som trenger det mest.
Venstres politikk er at velferdssamfunnets tjenester i all hovedsak skal være offentlig finansiert og et offentlig ansvar, men at de på mange områder kan leveres av andre.
Det er mange mennesker som trenger støtte. De finnes i ulike livssituasjoner og i alle aldersgrupper. Oppgaven vår er å legge til rette for ordninger som treffer dagens og fremtidens behov. En stor utfordring er det å sikre funksjonshemmede barn og unge gode tilbud både innenfor praktisk bistand og skole. Samtidig er behovet for bistand til den eldre befolkningen stort.
Gruppen hjelpetrengende eldre varierer i alder og funksjonsnivå. I dag er det mange yngre eldre som kan, og som ønsker, å kjøpe velferdstjenester privat. Vi må utvide muligheten for at også andre enn det offentlige leverer tjenester.
Dette er en nødvendig sosialliberal løsning på en av de mange utfordringene vi står overfor ved realisering av Samhandlingsreformen.