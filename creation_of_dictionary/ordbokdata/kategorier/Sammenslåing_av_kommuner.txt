Det er greit at Stortinget vedtar sammenslåing av kommuner som ikke ønsker det selv.
Mer om sammenslåing av kommuner
Høyre/FrP-regjeringen har startet en kommunereform som så langt vil redusere tallet på kommuner fra 428 til 354.
Målet med reformen er å lage sterkere kommuner som kan gi bedre tjenester til innbyggerne. Alle norske kommuner skal i prinsippet tilby de samme tjenestene, enten vi snakker om Oslo med over 650 000 innbyggere – eller om Utsira med bare 200. Større kommuner gir sterkere fagmiljøer og bedre tjenester, er et mye brukt argument. De fleste sammenslåingsvedtakene i reformen har skjedd frivillig, mange av disse etter folkeavstemning. 
Men i ti sammenslåingsprosesser har Stortinget gjort vedtak mot lokal vilje.
Noen partier vil at sammenslåingsvedtak alltid skal være frivillige.
Andre legger vekt på at fordi reformen gir bedre tjenester for innbyggerne, er det nødvendig at den fortsetter. De vil at frivillige sammenslåinger skal være hovedregelen, men at Stortinget må kunne slå sammen uvillige kommuner når det er gode grunner for det.


Kjernen i vårt demokratisyn er troen på et sterkt, lokalt folkestyre. Sammenslåinger skal skje ved folkets vilje, ikke i fra en sal i Oslo! 

Senterpartiet tror at det gode livet og samfunnet skapes lokalt. Der det er små avstander med kort vei til skole, sykehjem og barnehage og der mennesker ikke bare blir en liten brikke i et stort system. Et samfunn der det er kort vei mellom de som bestemmer, og de som berøres av vedtakene. Vi i Senterpartiet tror det er innbyggerne som vet best hvordan deres egen kommune best kan styres og utvikles.

Senterpartiet er motstander av den pågående kommune- og regionreformen og mener de fører til sentralisering og svekket folkestyre. Vi mener at eventuelle kommune- og fylkessammenslåinger skal være frivillige og at oppslutningen om dem skal være avklart i lokale folkeavstemminger. Senterpartiet er garantisten for å stoppe denne sentraliseringen en gang for alle og oppheve tvangsvedtak der kommunene ønsker å fortsette alene.

Vi vil blant annet:

– At sammenslåing av kommuner og fylkeskommuner skal være frivillig og basert på lokale prosesser og folkeavstemminger. Sammenslåinger vedtatt i stortingsperioden 2013-2017 skal oppheves dersom kommuner og/eller fylker sjøl ønsker det. 
– Sikre kommuner og fylkeskommuner en sterk økonomi som står i forhold til de oppgavene sektoren har.
– Ha større inntektsutjamning mellom landets kommuner.
– Gjennomføre en stor oppgaveoverføring fra statlig regional forvaltning, direktoratene og fylkesmennene til kommunene og fylkeskommunene.

Kommunesammenslåing
Små kommuner sikrer demokratisk innflytelse og gode tjenestetilbud. Rødt er mot regjeringens kommunereform og sterk motstander av tvang i kommunesammenslåinger.


Kommunesammenslåing - kommunereform og regionreform
Arbeiderpartiet mener kommunesammenslåing skal baseres på frivillighet

Dette mener vi om kommunesammenslåing og -reform.
Sammenslåing av både kommuner og fylker skal baseres på frivillighet. Vi respekterer det man kommer fram til i de enkelte kommunene og fylkene.
Vi vil støtte frivillige fylkes- og kommunesammenslåinger som er vedtatt og igangsatt. 
Dersom tvangssammenslåtte fylker ber om en oppløsning av det nye fylket, vil Arbeiderpartiet gjennomføre dette dersom det er et nytt flertall i Stortinget i 2021.
Sørge for en god kommuneøkonomi i alle landets kommuner, også de som velger å ikke slå seg sammen.
Vi vil prioritere mer penger til barnehage, skole og eldreomsorg i kommunene.
Kommunesammenslåing skal være frivillig
Ap er opptatt av at alle innbyggere i hele landet skal ha et godt tjenestetilbud. Hvis kommunegrensene er til hinder for dette, så mener vi at grensene må endres. Derfor har mange av våre ordførere arbeidet aktivt med kommunereformen, fordi tjenestene er viktigere enn kommunegrensene.

Kommunene må få mer penger for å sikre gode tjenester
Selv om organisering av kommunene er viktig, er det viktigere at kommunene har nok penger til å sikre sine innbyggere gode tjenester. Uavhengig av reformen, vil Arbeiderpartiet styrke norske kommuner og gi mer penger til barnehage, skole og eldreomsorg.

Vi vil ikke straffe kommuner som ikke slår seg sammen
Mange av Arbeiderpartiets ordførere er positive pådrivere for å slå sammen kommuner. Samtidig mener vi at kommunesammenslåing skal være frivillig. Derfor er vi mot at kommuner som ikke slår seg sammen, straffes økonomisk.

Tvangssammenslåingen av Troms og Finnmark
Dersom flertallet i nye Troms og Finnmark vil ut av sammenslåingen i 2021 vil Arbeiderpartiet gå inn for å oppheve tvangssammenslåingen.

Stortingets flertall, bestående av Høyre, Fremskrittspartiet, Venstre og Kristelig Folkeparti, vedtok 8. juni 2017 at Finnmark og Troms skulle slås sammen. Dette var mot Aps stemmer. I tillegg har Stortinget tre ganger til behandlet krav om å oppheve tvangsvedtaket: høsten 2017 i et forslag fra Ingalill Olsen og Runar Sjåstad, høsten 2018 i trontaledebatten hvor Ap fremmet forslag om å oppheve tvangssammenslåingene, og 6. desember 2018 hvor Sp foreslo å oppheve tvangssammenslåingen.

Tidlig i 2019 lå et nytt forslag på bordet som ville gitt kommunal- og moderniseringsministeren fullmakter til å oppnevne valgstyre for den nye Troms og Finnmark fylkeskommune. Dette ville betydd at Finnmark fylkesting ville miste innflytelse over sin egen situasjon. Finnmark Aps styre vedtok derfor å opprette fellesnemd med Troms for å ivareta Finnmarks interesser og ha en hånd på rattet i sammenslåingen.

KOMMUNESAMMENSLÅING
SV vil sørge for at alle innbyggere har større innflytelse i lokalsamfunnet sitt. Befolkningen må være tett på de som tar beslutninger, og politiske prosesser må skje i åpenhet. Folk flest må sikres kort vei og åpne kanaler til sine folke- og tillitsvalgte. Derfor er SV mot denne regjeringas tvangssammenslåing av kommuner og vil at innbyggerne i kommunen skal få bestemme, enten gjennom folkeavstemminger eller kommunestyrene. Sterke kommuner skapes ikke ved tvangssammenslåing, men ved å sikre god kommuneøkonomi og sterkt lokalt selvstyre.

SV vil:

Gå imot at kommuner slås sammen med tvang. SV er positive til mer kommunalt samarbeid så lenge dette skjer på måter som sikrer åpenhet og demokratisk styring. Vi er også positive til at kommuner som gjennom folkeavstemninger selv ønsker det, slår seg sammen. Dersom fylker og kommuner som er tvangssammenslått selv ønsker det skal SV ta initiativ til at vedtakene oppheves.
Styrke kommuneøkonomien. For å sikre sterke og levedyktige kommuner med gode tjenester nær folk, ønsker SV et kraftig løft for kommuneøkonomien og økte frie midler. SV har foreslått 6 milliarder mer til kommunesektoren enn regjeringen i kommuneproposisjonen for 2019.

