Staten bør kreve inn mer i skatter og avgifter for å ha nok til offentlige oppgaver.
Mer om skatter og avgifter
Staten gir og staten tar.

Hvert år samler Norge inn ca. 1 000 milliarder kroner i skatter og avgifter fra deg, meg og arbeidsplassene våre. Og fordi staten i tillegg henter penger fra oljefondet, bruker vi i overkant av 1 200 milliarder i statsbudsjettet hvert år – til skoler, sykehus, lønn til offentlig ansatte, barnevern, militærkorps, trygd og alle mulige andre ting som vi spleiser på. I den siste stortingsperioden med Høyre/FrP-regjering har det blitt gitt noen skattelettelser slik at staten får inn ca. 21 milliarder mindre i skatter og avgifter enn da Jens Stoltenberg var statsminister.

Noen partier vil gjøre om på det regjeringen har gjort og hente inn mer i skatt igjen. Andre partier vil fortsette på om lag dagens nivå – eller kanskje gi nye skattelettelser. Hva vil du?


Koronakrisen har forsterket de utfordringene vi visste ville komme. Omstillingen av norsk økonomi vil gå raskere enn før. Vi må skape flere jobber og inkludere flere i arbeidslivet for å sikre et bærekraftig velferdssamfunn. De største hindrene for vekst og verdiskaping er høye skatter, omfattende reguleringer og uforutsigbare rammevilkår. 

Norsk næringsliv og norske arbeidsplasser trenger bedre rammevilkår, ikke økte skatteregninger 


Skatte- og avgiftssystemet må legge til rette for vekst og verdiskaping. Norge har i hovedsak et velfungerende skattesystem.

Vårt progressive skattesystem sikrer at de som tjener mest, også betaler mest i skatt. Skatteinntektene er avgjørende for å finansiere vår felles velferd. Derfor vil Høyre ha et lavere skatte- og avgiftsnivå for familier og bedrifter.

Vi vil føre en skattepolitikk som stimulerer til investering, privat innsats og privat eierskap. Da må vi ha et lavere skatte- og avgiftsnivå for familier og bedrifter. 

Ap og venstresiden vil ha høyere skatter og avgifter enn med dagens opplegg. Det vil føre til en økt skatteregning for folk flest. Varig velferd sikres best gjennom å skape mer, ikke skatte mer. 

Høyre vil sikre norsk eierskap gjennom å trappe ned formueskatten på arbeidende kapital for å gjøre beskatningen av norske bedrifter konkurransedyktig med sammenlignbare land. 

Ap og venstresiden vil øke skatten på arbeidende kapital. Det er traktoren til bonden og båten til fiskeren. 

I lys av koronapandemien er det viktigere enn noen gang å gjennomføre endringer som kan bidra til å skape flere arbeidsplasser, styrke privat næringsliv og legge til rette for det grønne skiftet. 

Lavere trinnskatt, høyere minstefradrag i lønn og pensjon, og videre nedtrapping av skatten på arbeidende kapital gir norske eiere muskler til å investere mer i norske arbeidsplasser.

Skatter og avgifter gjør at vi har råd til fellesgoder som skoler, sykehus, veier, jernbane, forsvar, og alle andre oppgaver som vi finansierer i fellesskap. Skattesystemet fungerer omfordelende både fordi de med høyest inntekt og formue betaler en større andel av sin inntekt i skatt (et såkalt progressivt skattesystem), og fordi skatt finansierer goder som hver enkelt ellers ville vært nødt til å betale langt mer for hver for seg. I tillegg bruker vi avgiftssystemet for å skattlegge det som medfører kostnader for samfunnet, som forurensing.

SV foreslår å legge om skattepolitikken for å sikre bedre fordeling og redusere klimagassutslippene. Norge er et land med relativt små forskjeller, men ulikheten øker. De 10 prosent rikeste husholdningene i Norge eier halvparten av all nettoformue, og 74 av de 100 rikeste i Norge er arvinger. Vi foreslår å senke skatten på arbeid, og øke skatten på formue, arv og eiendom. Dette vil gi en mer rettferdig skatt og mindre forskjeller. Vi foreslår også å gjøre forurensing dyrere gjennom økte miljøavgifter. De fleste tjener på denne helhetlige omleggingen. (Les mer i SVs alternative statsbudsjett for 2020.)

Høyresiden påstår at de store skattekuttene til formue og arv skal føre til at det skapes flere arbeidsplasser, men regjeringen har etter gjentatte oppfordringer fortsatt ikke kunnet dokumentere at skattekutt fører til vekst. Skattekutt til de rikeste betyr at alle andre må betale mer skatt. Regjeringen har riktignok brukt oljepenger til å betale for skattekuttene sine så langt, men det kan ikke fortsette i det uendelige. For å sikre velferden på lang sikt må derfor skattenivået opp.

Bolig skal være noe man bor i, ikke noe man spekulerer i. Skattepolitikken er viktig for hvordan boligmarkedet fungerer. Boligprisgaloppen påfører folk store utgifter og skaper økonomiske forskjeller. Ved å gjøre noe med dette vil flere kunne eie sitt eget hjem til priser det går an å leve med. I tillegg vil det gjøre det mer lønnsomt å investere i bedrifter, framfor å sylte ned pengene i eiendom. Mange økonomer har også pekt på denne sammenhengen.

Til sammen er skattefordelene for boligeiere anslått til 27,8 mrd. kroner i 2019 (beregninger i Prop. 1 LS (2019-2020) Skatter, avgifter og toll 2020). De fleste boligeiere tjener selvsagt litt på dette, men det er de som har dyrest og flest boliger som får mest igjen. Dette kan fordeles jevnere. Noen har foreslått å fjerne rentefradraget, men dette vil gå mest ut over unge med høy gjeldsgrad. I stedet vil SV gjeninnføre fordelsbeskatningen av bolig, og samtidig senke skatten på inntekt. Med vår modell blir boligeiere flest mer enn kompensert på grunn av lavere inntektsskatt. Det betyr lavere skatt for de fleste, mens de med flere og dyre boliger må betale mer.


Redusere skatt på arbeid og øke skatt på formue, arv og eiendom. Skattesystemet må gjøre det mer lønnsomt å jobbe, ikke mer lønnsomt å arve.
Flytte skatt fra inntekt til bolig. Folk med middels og lave inntekter skal få redusert sin inntektsskatt, samtidig som bolig beskattes mer. De fleste vil dermed betale mindre skatt som følge av denne omleggingen.
At inntektsskatten skal bli mer omfordelende.
Bruke avgiftssystemet til å redusere lokal forurensing og klimagassutslipp, på en måte som sikrer en sosialt rettferdig profil.

Dette er vår skattepolitikk:
Alle med inntekt under 750 000 kroner får mindre i inntektsskatt, mens personer med inntekt over 750 000 skal betale mer i skatt. Samlet sett vil 8 av 10 få mindre skatt.
Samlet skatte- og avgiftsnivå for folks inntekter skal være uendret fra 2020-nivå. Hvis en avgift øker, skal en annen skatt eller avgift settes tilsvarende ned.
Ni av ti pensjonister får lavere skatt. En pensjonist med gjennomsnittlig pensjonsinntekt får 1890 kroner mindre i skatt.
Vi vil ha en forutsigbar og ansvarlig skattepolitikk som gir økt sysselsetting, mer rettferdig fordeling og bedre langsiktig bærekraft for velferdsstaten.
Rettferdighet og omfordeling skal være sentralt i skattepolitikken. De med sterkest rygg skal bære den tyngste børa. 
Vi skal ha brede skattegrunnlag som fanger opp faktiske inntekter, formuer og forbruk. Det gjør det mulig å holde skattesatsene lavere enn de ellers måtte vært. 
Skattesystemet skal være effektivt, enkelt og forutsigbart for både folk og bedrifter, og det skal bidra til mer effektiv ressursbruk.
Vi vil sørge for økte skatteinntekter fra internasjonale selskaper med virksomhet i Norge, i samarbeid med andre land.
Bruken av klima- og miljøavgifter skal styrkes, slik at forurenser betaler.
Arveavgiften ikke skal gjeninnføres.
Arbeidet mot svart økonomi skal intensiveres.
Enslige minstepensjonister får 4000 kroner mer i året med Arbeiderpartiet. 
Selskapsskatten skal ligge i ro på 22 prosent.
Dette er Arbeiderpartiets skatteløfte
Skatte- og avgiftspolitikken til Arbeiderpartiet skal bidra til å redusere forskjeller, finansiere velferden og sikre forutsigbarhet for folk og bedrifter.

Koronapandemien har skapt usikkerhet for mange familier, bedrifter og norsk økonomi. Det gjør at det er det viktigere enn på lenge med forutsigbarhet for både folk og bedrifter.

Samtidig har forskjellene mellom folk økt over lenger tid. Derfor er det viktig å ha et skatte- og avgiftsopplegg som er rettferdig og omfordelende.

Enkelt forklart betyr Arbeiderpartiets skatte- og avgiftsopplegg at folk med vanlige og lave inntekter må betale mindre i skatt, folk med høye inntekter og formuer må betale mer i skatt, mens bedriftene får samme skatt som i dag. I tillegg vil ingen avgifter gå opp uten at det blir gjort tilsvarende reduksjoner i andre skatter eller avgifter.

Skatter og avgifter er nødvendig for å finansiere oppgaver vi skal løse i fellesskap. Samtidig påvirkes enkeltmennesker og bedrifters valg av nivået på samfunnets skatter og avgifter og hvordan de er innrettet. Et høyt skattenivå vil bidra til å redusere arbeidsinnsatsen og vri investeringer bort fra Norge. Det er derfor viktig å ha et skatte- og avgiftssystem som favner bredt, har lavt nivå, blir respektert og gjør at alle på en fornuftig måte bidrar til å finansiere offentlige oppgaver.

For å lykkes med et grunnleggende grønt skifte er vi avhengig av at innbyggerne og næringslivet er med. De Grønne vil bruke skatter og avgifter til å premiere miljøriktige valg, samtidig som vi vil bruke skattesystemet til å omfordele og redusere økonomisk ulikhet. For å unngå at miljøavgifter slår ut på en sosialt urettferdig måte, vil vi prøve ut en ordning med klimabelønning hvor inntekter fra enkelte avgifter deles ut igjen til innbyggerne.

 

Vi vil:

Innføre en ordning med klimabelønningen, der inntektene fra enkelte miljøavgifter, som for eksempel økte bensinavgifter, deles direkte ut igjen med en lik sum til alle innbyggere.

Gjøre inntektsskatten mer progressiv

Øke og målrette avgifter på miljøskadelig forbruk og produksjon, og redusere avgifter på miljøvennlige alternativer og avgifter som hindrer innovasjon og jobbskaping.

Fjerne merverdiavgift på bl.a frukt, grønt, økologiske varer, vegetariske produkter, gjenbruk, reparasjoner og kollektivtransport.

Begrense prisveksten på boliger gjennom gradvis å trappe ned rentefradraget, og skattlegge sekundærboliger høyere.

Øke CO2-avgiften på fossil energibruk betydelig og gjøre den lik for alle sektorer i samfunnet.

Øke avgiftene på bruk av plastemballasje, fossilbiler og forurensende flyreiser samt øke momsen på kjøtt.

Innføre avgift på finanstransaksjoner, aksjehandel og valutatransaksjoner.

Styrke rettighetene og det sosiale sikkerhetsnett for selvstendig næringsdrivende.

Gi skattevilkår til grønne næringer etter modell av dagens fordeler til oljenæringen.

Tette smutthull som i dag gjør at multinasjonale selskaper kan unngå skatt i Norge.

Sikre at norske statseide selskaper og deres datterselskaper ikke flytter funksjoner til utlandet med den hensikt å redusere skatt til norske myndigheter.

Bruke statlig eierskap og internasjonalt samarbeid aktivt for å bekjempe skatteparadiser og hindre skattetilpasning og kapitalflukt.

 

Skatte- og avgiftssystemet er sentralt i en radikal, grønn omlegging av økonomien. De Grønne vil gjøre de miljøvennlige valgene lønnsomme for både enkeltpersoner og næringslivet, og sikre at forurenser faktisk betaler. Vi vil flytte de enorme skattefordelene som i dag gis til olje- og gassindustrien over til nye grønne næringer, og gi skattemessige fordeler til gründere, småbedrifter, og bedrifter som satser på bærekraftig innovasjon og teknologiutvikling. Vi vil flytte skatt fra arbeid til forbruk for å gjøre det lettere å ansette folk. Skatter og avgifter finansierer viktige fellesoppgaver som helse, utdanning og infrastruktur. Samtidig er skattesystemet viktig for å omfordele mellom fattig og rik, og for å unngå at kapital blir samlet på færre hender. De Grønne vil føre en progressiv skattepolitikk som reduserer ulikheter i samfunnet, med mindre skatt på lave inntekter, og mer skatt på høye inntekter og formue. De Grønne vil prøve ut en ordning med å dele inntektene fra enkelte midlertidige avgiftsøkninger, som høyere bensinavgifter, tilbake til innbyggerne i form av klimabelønning. Formålet er å kunne øke avgifter slik at de har større effekt samtidig som den sosiale profilen ivaretas. For å finansiere det grønne skiftet og samtidig sikre en sterk offentlig finansiert velferd, mener De Grønne det er rom for en viss økning i det samlede skatte og avgiftsnivået. Den gunstige boligbeskatningen i Norge er en viktig årsak til den kraftige økningen i boligprisene. De Grønne mener det er bra at mange eier sin egen bolig, men vil motvirke at bolig blir et spekulasjonsobjekt. Vi vil derfor begrense rentefradraget.

Skatt
Skatter og avgifter er nødvendig for å finansiere flere og bedre fellesskapsløsninger. Rødt vil ha et rettferdig og omfordelende skattesystem hvor alle bidrar etter evne.

For Rødt er skattepolitikken viktig fordi den både handler om å finansiere fellesskapet og redusere økonomiske forskjeller.

Rødt ønsker et samfunn med flere og bedre fellesskapsløsninger. I lang tid har offentlige velferdstjenester vært underfinansiert og utsatt for svekkelser og nedskjæringer, begrunnet med behovet for å kutte i offentlige budsjetter. Samtidig har forskjellene økt, og de rike har blitt ennå rikere. For å snu denne utviklinga trenger vi en kraftig satsning på fellesskapsløsningene. Vi skal styrke og forbedre dagens velferdstjenester, og samtidig utvide slik at flere samfunnsoppgaver kan løses i fellesskap.

For å finansiere en slik utvidelse av fellesskapet må vi omprioritere innenfor dagens budsjetter, hindre at midler gitt til offentlig velferd tas ut i privat profitt og øke innsatsen mot skatteundragelser. I tillegg til dette trenger vi et mer rettferdig skattesystem hvor de som har stor inntekt og stor formue bidrar mer til fellesskapet.

Rødts skattepolitikk går ut på å rette mer av skatteleggingen mot størrelser som inntekt, overskudd, utbytte, formue og arv, og gjøre disse skattene mer omfordelende.

Skatt på inntekt
For inntektsbeskatningen vil Rødt øke skattenivået for de med inntekter over 600.000 kr, og liten eller ingen endring for de med lavere inntekt.

Skatt for utbytte og formue
Rødt foreslår en ny progressiv modell for formuesskatt: Bunnfradraget skal være 1,7 mill. kr. og satsen 1,1 % opp til 10 mill. kr. Over 10 mill. kr. blir satsen 1,25 %. Over 100 mill. kr. blir satsen 1,40 %.

Utbytte er måten formuen kaster av seg på, det er den arbeidsfrie inntekten en formue gir. For de med store formuer går utbytte til å øke formuen, fordi det er så store beløp at det ikke går til ordinært forbruk. Utbetalte utbytter har nådd nye høyder de siste årene.

I dag (per 2021) betaler man 32 % i skatt på utbytte, Rødts foreslår å øke det til 43 %.

I tillegg vil vi fjerne det såkalte skjermingsfradraget som gjør at aksjonærer kan ta ut en del utbytte skattefritt.

Skatt på arv
Vi foreslår en ny modell med bunnfradrag på 5 mill. kr. og progressiv stige:

Sats 5 - 10 mill: 10 %
Sats 10 - 100 mill: 15 %
Sats over 100 mill: 25 %
I praksis betyr det at man må arve hus eller hytte til minst 5 mill. kr. før man begynner å betale arveskatt.

Basert på tall fra selvangivelsen i 2019, hvor det er frivillig å opplyse om arv eller gaver større enn 100 000 ser det ut til at et bunnfradrag på 5 mill vil gjøre at 98,5 % av de som mottar arv og gaver ikke vil bli berørt av en slik arveskatt. Dette vil med andre ord ikke være en skatt som treffer andre enn de aller rikeste.

Inntektene fra økte skatter vil Rødt blant annet bruke på å gjøre tannhelse billigere for over 1 million nordmenn.

Skattesamarbeid mellom land
Internasjonalt vil Rødt jobbe for skatt på finanstransaksjoner og en internasjonal skatteautoritet som sikrer at multinasjonale selskaper ikke kan unngå å betale skatt. Det trengs også et storstilt arbeid for å fjerne smutthull og ordninger som gjør at selskaper og privatpersoner kan unngå å betale skatt og avgifter.

Skatt på arbeid, formue og næringsoverskudd er viktige finansieringskilder for fellesskapet.

Skattepolitikken skal innrettes effektivt, med brede skattegrunnlag og lave satser. Skattebyrden skal fordeles rettferdig og etter evne. Et progressivt skattesystem er et viktig virkemiddel i fordelingspolitikken.

Senterpartiet legger til grunn en skattepolitikk som stimulerer til arbeid og innsats. Skattepolitikken skal bidra til økt entreprenørskap og nyskaping – og bidra til muligheter og utvikling i alle deler av landet. Derfor trengs en styrking av de distrikts- og regionalpolitiske virkemidlene i skattesystemet. Skatteutjamning mellom skattesterke og skattesvake kommuner og den geografisk differensierte arbeidsgiveravgiften er sentrale virkemidler i dette.

Vi vil blant annet:

– At skatte- og avgiftspolitikken skal sikre en rettferdig og forutsigbar fordeling av felleskapets kostnader på innbyggere og virksomheter.
– Redusere skatten på lave inntekter og øke skatten på høyere inntekter. Skattesystemet må bli mer progressivt.
– Gi et særskilt skattefradrag til lavlønte som er i arbeid.

