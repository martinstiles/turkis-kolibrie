Alle asylsøkere bør bli satt i lukkede asylmottak til identiteten er avklart.
Mer om lukkede asylmottak.
I fjor kom ca. 3 500 asylsøkere til Norge. Bare 13 % hadde pass med seg.
Det kan være mange gode grunner for at flyktninger og migranter ikke har med seg ID, men samtidig har Norge behov for å vite hvem som har kommet. Dersom en asylsøker får opphold i Norge, er det jo fordi vi mener han eller hun har krav på beskyttelse. Men det kan være vanskelig å finne ut om folk har rett på beskyttelse hvis de ikke har med identitetspapirer.
Å søke asyl er ikke kriminelt, det er en menneskerett. Derfor skal det mye til for at en asylsøker blir låst inne. Etter dagens regler KAN en asylsøker bli holdt innesperret dersom han ikke vil samarbeide med politiet om å avklare identiteten, men dette er ikke vanlig. På politiets utlendingsinternat på Trandum ved Gardermoen holdes personer innesperret, men de aller fleste av disse er personer som har fått endelig avslag på asylsøknaden og skal sendes ut av landet. Spørsmålet er om ALLE asylsøkere uten ID burde bli satt i lukkede asylmottak slik at vi har kontroll på de fram til vi vet hvem de er.
En mer rettferdig og bærekraftig asylordning, hvor vi går fra asylsøknader ved grensen til å prioritere kvoteflyktninger. 
Hjelpe flere mennesker på flukt med en solidaritetspott på minst 5 milliarder kroner årlig som skal gå til flyktninger og mottakerland.
Stoppe dødsreisene over Middelhavet.
Føre en god integreringspolitikk – der de som får opphold og skal bli, kommer i gang med livene sine og blir bidragsytere.
Sikre større forutsigbarhet og bedre involvering av kommunene gjennom etablering av flyktningmottak.
Forbedre beredskapen langs grensen for å kunne håndtere ekstraordinære asylankomster.
Sikre at Norge overholder folkeretten og ivaretar asylsøkeres rettssikkerhet.
Stå sammen med Europa i solidaritet for å løse felles utfordringer.
Arbeiderpartiet ønsker å videreføre en streng, rettferdig og human asyl- og flyktningpolitikk. 

For å ivareta asylinstituttet mener Arbeiderpartiet at det er avgjørende med en aktiv returpolitikk; vi skal gi beskyttelse til de som har behov for det og returnere snarest de som ikke har et slikt behov.

For Arbeiderpartiet er det viktig å sørge for kontroll rundt ankomstene til Norge. Dette skal imidlertid ikke gå på bekostning av beskyttelsen til dem som trenger det.
Det er viktig å se flyktningpolitikken i en internasjonal kontekst; Norge kan ikke alene løse de utfordringer som er knyttet til ekstraordinære ankomster. Dette må løses på europeisk og globalt nivå. 

En løsning må også svare på hvorfor så mange mennesker legger ut på flukt. 

Arbeiderpartiet mener at Norge bør ta et lederansvar internasjonalt for å bedre livssituasjonen i de viktigste avsenderlandene.
Verdens flyktningproblem er internasjonalt. Vi må gjøre en ekstra innsats for å sørge for en rettferdig fordeling av flyktninger innad i Europa. 

Kvoteflyktninger er den sikreste og mest rettferdige ordningen for å sikre mottak av mennesker som skal ha varig beskyttelse.

Kvinner og barn på flukt er særlige utsatte grupper. Norge skal være en pådriver for at rettighetene til barn på flukt ivaretas.

Når Norge tar sin del av ansvaret så forventes det også at andre europeiske land gjør det samme. 

Vi vil derfor stille klare krav til alle europeiske stater om å bidra på dette området.
Det norske velferdssamfunnet er helt avhengig av en streng og ansvarlig innvandringspolitikk. 

Fremskrittspartiet vil avvikle dagens asylinstitutt, og innføre et nytt og mer rettferdig system som gjør at flyktninger slipper å betale alt de eier til menneskesmuglere og risikere livet på ferden til Europa.

Vår løsning - FrP-modellen - er å opprette asylsentre i Afrika og Asia. Da vil flyktningene kunne søke asyl fra sitt eget nærområde mens de er under beskyttelse. Flere europeiske land tar nå til orde for en slik modell, som vil sikre et mer moderne, effektivt og humant asylinstitutt.

Flyktninger som blir reddet i Middelhavet bør transporteres tilbake til landene de reiste fra, noe som også vil virke preventivt og hindre at flyktninger legger ut på livsfarlige seilaser.
Fremskrittspartiet vil at Norge skal oppfylle sine internasjonale forpliktelser og ta imot kvoteflyktninger. Flyktninger kan imidlertid best hjelpes i sine geografiske og kulturelle nærområder. I stedet for å ta mange til Norge bør vi i større grad bidra til å dekke utgiftene til flyktningeleire i flyktningenes egne nærområder. Ved å øke bidraget i nærområdene fremfor å bosette flyktninger i Norge vi vi kunne gi hjelp og trygghet til langt flere mennesker.

Ved å legge til grunn økt innsats i nærområdene vil man også på sikt kunne fjerne mange av årsakene til migrasjon ut over flukt fra krig og forfølgelse. Økt innsats for utvikling og demokrati, blant annet gjennom mer frihandel, vil være med på å sikre stabile og demokratiske forhold.

Integreringspolitiske hensyn bør legges til grunn ved eventuell utvelgelse av kvoteflyktninger.

Vi ønsker å reforhandle internasjonale avtaler knyttet til flyktninger, innvandring og migrasjon, herunder FNs flyktningkonvensjon, slik at disse er tilpasset et endret verdensbilde.

Det er et stort antall mennesker i verden som er på flukt, enten fra krig og konflikt, eller fordi de blir forfulgt på bakgrunn av f.eks. etnisitet, kjønn, religion eller politiske ståsted. Norge skal ta et ansvar for å bistå, men det viktigste bidraget er bistandsarbeidet i nærområdene.

Internasjonalt samarbeid

Det finnes ikke noe godt internasjonalt system for gjensidig forpliktende fordeling av migranter. Det gjør at det oppstår store asylstrømmer der mennesker risikerer livet på en farefull ferd mot Europa. Høyre vil hjelpe folk på flukt med reelt beskyttelsesbehov, men Norge kan ikke ta en enda større del av byrden.

Internasjonale asylstrømmer

Norge er et attraktivt land å bo i. Asylstrømmen gjennom Europa gjør at det ved en ny migrasjonskrise igjen kan oppstå store asyltilstrømninger hit, fordi det internasjonale systemet ikke er godt nok.

Dette er Høyres løsning
Høyres mål er en streng, rettferdig og forutsigbar asylpolitikk, i tråd med internasjonale konvensjoner og i samarbeid med andre land. Høyre mener det er Norges plikt å hjelpe mennesker i nød. Store forskjeller mellom mennesker i verden gjør at land som Norge må ta en større del av ansvaret. Fordi antallet flyktninger i verden er så stort, må hjelpen hovedsakelig skje i nærområdene. Høyre vil ha bedre integrering hjemme gjennom arbeid.
I dag står vi overfor den største flyktningkrisen i verden siden 2. verdenskrig. Mange steder i verden er mennesker utsatt for krig og konflikt, og i 2014 var nesten 60 millioner mennesker på flukt, enten internt i eget land eller til andre land. De siste årene har særlig situasjonen i Syria vært i fokus. I februar 2015 var nærmere 12 millioner mennesker på flukt i Syria fra de grusomme herjingene til den fanatiske og ekstreme gruppen ISIL. I denne situasjonen mener KrF at vi i Norge også har et ansvar for å hjelpe noen av dem i verden som har det aller vanskeligst.

FNs høykommissær for flyktninger har hvert år en rekke mennesker som de har godkjent som flyktninger og som trenger opphold i et annet land. Slike flyktninger kalles overføringsflyktninger eller kvoteflyktninger. KrF har programfestet at vi ønsker å øke tallet på slike flyktninger til 2 500 årlig.

Når det gjelder Syria, mener KrF det er viktig å både bidra med nødhjelp til nærområdene (drift av flyktningleirer, helsetilbud, skolegang til barn, mat, vann osv.), men også at vi bør ta imot noen flyktninger til Norge. 3,8 millioner syrere har flyktet til naboland som Tyrkia og Jordan, og Libanon (med en opprinnelig befolkning på rundt 4,5 millioner og et areal mindre enn Buskerud fylke) har tatt imot over 1 million syriske flyktninger. Disse landene har behov for at Europa avlaster med å ta imot noen av flyktningene. I tillegg er det befolkningsgrupper som ikke er trygge selv om de befinner seg i en flyktningleir. Noen av disse mener KrF at vi bør kunne ta imot og gi dem en mulighet til å leve sine liv i sikkerhet og frihet i Norge. 
KrF var en del av forliket som sikret at Norge vil øke nødhjelpen til Syrias nærområder til 1,5 milliarder kroner i 2016, samtidig som vi forplikter oss til å ta imot 8 000 syriske flyktninger innen utgangen av 2017
Mengden flyktninger i verden, og tilstrømmingen av arbeidsinnvandrere, påvirkes av mange faktorer utenfor vår kontroll. Men vi kan selv velge hvordan vi hjelper og inkluderer de som ønsker å ta del i vårt samfunn, og hvilke krav vi stiller.

FNs klimapanel har advart om at klimaendringer kan innebære store flyktningstrømmer i tiårene som kommer. Å løse klimaproblemene blir avgjørende, sammen med en aktiv fredspolitikk og styrking av demokrati, menneskerettigheter og økonomisk utvikling. Internasjonalt samarbeid for å løse dette er tvingende nødvendig om vi skal skape en verden der færre mennesker fortvilet ser seg nødt til å forlate sine hjem.

Norge har et grunnleggende ansvar for å bidra i en verden der mange er på flukt fra krig, forfølgelse og klimaendringer. De Grønne vil stå opp for flyktningretten, og ønsker en ansvarlig og anstendig flyktningepolitikk. Den vil være forankret i anbefalingene fra FNs høykommissær for flyktninger og i våre lange tradisjoner for å bidra internasjonalt og her hjemme. Et tett samarbeid i Europa og med land i Europas nærområder er nødvendig for å ivareta asylsøkeres og flyktningers grunnleggende rettigheter, og for å ivareta både flyktningene og den økonomiske, økologiske og sosiale bærekraften i landene som tar imot dem.
Flyktninger og asylsøkere skal møtes med respekt og omsorg. Rødt vil beskytte retten til å bevege seg fritt over grenser for å søke beskyttelse.

Antallet flyktninger i verden har økt dramatisk de siste årene, blant annet på grunn av vestlige intervensjoner i Midt-Østen og Afghanistan. Det er kun en liten del av flyktningene som tar seg til Europa, som i praksis er en festning mot flyktninger og innvandrere. Den norske asylpolitikken er en av de strengeste i Europa. Anbefalinger fra FN tilsidesettes, og mennesker returneres til konfliktrammede land. Barn sendes ut av såkalt innvandringspolitiske hensyn, for å gi en signaleffekt til andre om ikke å komme til Norge.
t Norge skal overholde sine menneskerettslige forpliktelser og følge anbefalingene til FNs høykommissær for flyktninger
At regjeringen trekker tilbake politikken med å frata noen flyktningstatus. Asylforliket fra 2015 må avvikles
At statsborgerloven endres slik at statsborgerskap ikke kan tilbakekalles
At barns rettigheter ikke tilsidesettes av såkalte innvandringspolitiske hensyn
At Norge trekker seg ut av Schengenavtalen og Dublinkonvensjonen. Norge må være pådriver for at europeiske land tar felles ansvar for å gi flyktninger beskyttelse.

Norsk flyktning- og asylpolitikk skal bygge på våre internasjonale forpliktelser, og anbefalinger fra FNs høykommissær for flyktninger.

Senterpartiet vil føre en ansvarlig og anstendig flyktning- og asylpolitikk som bygger på våre internasjonale forpliktelser, humane tradisjoner, vår nasjonale kapasitet og anbefalinger fra FNs høykommissær for flyktninger. Vi lever i en urolig verden med rekordhøye flyktningetall. Norge skal i god tradisjon bidra med det vi kan for å forbedre en håpløs livssituasjon for millioner av mennesker. Men vi må ha kontroll med egne grenser og hvor mange som kommer til Norge om vi skal sikre god integrering. 

I 2015 kom det mange flere flyktninger til Norge enn i årene før og det var nødvendig å iverksette tiltak for å få kontroll på situasjonen. Senterpartiet mener at dagens system ikke er rettferdig for dem som trenger vår hjelp mest. Vi vil derfor prioritere kvoteflyktninger gjennom FN. Vi vil også prioritere humanitær hjelp i nærområdene for å hjelpe så mange som mulig.

Vi vil blant annet:
Heve kvaliteten på norsk- og samfunnsundervisningen for flyktninger. Den må bli mer praktisk og tilpasset det livet flyktningene skal ut i.
At kommunene må få 100 % statlig kostnadsdekning både ved bosetting av flyktninger og for vertskommuner for mottak
Senterpartiet sa ja til å ta imot 10 000 syriske flyktninger og var også med på forliket i Stortinget om å ta imot 8000 flyktninger de neste tre årene.

Et viktig punkt for Senterpartiet er også at kommunene skal få dekt 100 prosent av sine kostnader ved bosetting av Syria-flyktninger, sånn at man raskt får bosatt de flyktningene som kommer til Norge.
lyktninger i Norge bruker mye tid på å vente. Denne tiden kan brukes klokere enn i dag. Hvis asylsøkeres kompetanse kartlegges med en gang de kommer i mottak, kan tiden i mottak brukes til relevant språkopplæring, videreutdanning og praksis. Venstre mener at vi bør tilby arbeidspraksis med eller uten lønn allerede mens folk sitter på mottak, og vi mener at det må bli enklere for asylsøkere å få arbeidstillatelse.

Mange som kommer, har allerede utdanning fra utlandet. Vi mener at godkjenningsprosessen av utdanning fra utlandet må bli mer effektiv så folk fortere kan delta i arbeidslivet. I tillegg bør det etableres flere ordninger for kompletterende utdanningstilbud slik man nå har for blant annet sykepleiere og lærere. Ordninger som Jobbsjansen må videreutvikles, og språkopplæring må kombineres med arbeidspraksis.
Krig, konflikt, fattigdom og naturkatastrofer tvinger titalls millioner av mennesker på flukt fra hjemmene sine. De aller fleste flykter internt i sitt hjemland eller til de nærmeste nabolandene, men noen kommer hit. Mennesker på flukt har behov for beskyttelse. Vi mener at retten til asyl er en grunnleggende menneskerett, og vi vil at norsk asylpraksis skal være forankret i Flyktningkonvensjonen og dens tilleggsprotokoller, og at anbefalinger fra for eksempel FNs Høykommissær for flyktninger, som tar utgangspunkt i disse, følges.

I dag er det altfor mange som venter altfor lenge på svar på asylsøknaden sin. Dette kommer med store personlige og statlige kostnader. Folk får ikke begynt livet sittskikkelig mens de venter, og de blir revet opp med røttene etter å ha ventet for lenge. Vi mener at søknader om asyl må behandles raskt, og at asylsøkere som får avslag, må returneres raskt til hjemlandet.

Et økende antall mennesker på flukt krever et godt internasjonalt samarbeid. Venstre støtter opp under planer om et forpliktende europeisk kvotesystem som gir en permanent fordelingsmekanisme mellom alle europeiske land, og vi krever at Norge tar en forholdsmessig andel. Mottak av kvoteflyktninger gjennom FN-systemet kommer i tillegg.