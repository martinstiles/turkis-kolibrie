Det er viktigere å la norske gårder bli større og produsere mer enn å støtte små bruk over hele landet.
Mer om norske gårder
De norske partiene ønsker å øke norsk matproduksjon. Men hvordan gjør vi det?
Først og fremst ved å la de store vokse seg større og produsere mer? Eller sikrer vi norsk landbruk ved å ha en politikk som er mer opptatt av å bevare de små og ikke fullt så lønnsomme?
I Norge er det i overkant av 40 000 gårder. For 60 år siden var det fem ganger så mange. Det er altså ingen tvil om at det blir stadig færre, men større gårder. Det totale jordbruksarealet er nemlig om lag like stort som det var i 1960, så en typisk norsk gård har vokst. Likevel er det fortsatt mange små norske gårder. Mange gårder er også drevet på deltid. Bare en av ti norske bønder har hele inntekten sin fra jordbruket.
Hvem satser du på? Storbonden eller småbrukaren?
Legge til rette for vekst og utvikling i hele Norge.
Ha likeverdige velferdstjenester over hele landet.
Når det etableres nye statlige arbeidsplasser, skal disse plasseres rundt i hele landet. Vi vil vurdere å flytte eksisterende statlige arbeidsplasser der det styrker den regionale utviklingen.
Sørge for at hele landet får tilgang på høyhastighets internett.
Satse mer på desentralisert utdanning innenfor fagområder de ulike delene av landet vårt har behov for, og styrke mulighetene for å bo i Distrikts-Norge når du er ferdig utdannet.
Være garantist for at den differensierte arbeidsgiveravgiften videreføres.
Sørge for et godt samspill mellom byene og distriktene. 
Styrke de regionale virkemidlene for vekst og utvikling som skaper arbeidsplasser over hele landet. Vi vil gi de statlige virkemidlene en tydeligere distriktsprofil, og ha mer lokal og regional kontroll på midler til forskning, innovasjon og næringsutvikling.
Havbruksnæringa er en svært viktig distriktsnæring. Næringa har potensial for å bidra med enda mer verdiskaping som gir et godt grunnlag for bosetting og lokale ringvirkninger. Vår ambisjon er at Norge skal være verdens fremste sjømatnasjon.
Ressursene i distriktene må brukes slik at de gir arbeidsplasser i distriktene, enten det er kraft, fisk, mineraler, skog eller jordbruk.
Hånd i hånd 
Det er summen av hva vi skaper i hele landet som er grunnlaget for Norges velstand og velferd. Et land med arbeid og bosetting over hele landet er fundamentet for et sterkt fellesskap og for vår felles identitet. Framtidstro lokalt gjør Norge bedre nasjonalt. Derfor er Arbeiderpartiet både byenes og distriktenes parti. I generasjoner har vi vist at Norge lykkes best når vi står sammen - by og land, hand i hand.

Aktiv næringspolitikk
Framtidsrettede arbeidsplasser, basert på ressursene og styrkene til norske distrikter, er forutsetningen for en vellykket distriktspolitikk.

Differensiert arbeidsgiveravgift
Differensiert arbeidsgiveravgift reduserer kostnaden ved å ansette personer i distriktene, og er et svært viktig enkelttiltak som utgjør om lag 14 milliarder kroner årlig. Dette er viktig for verdiskapingen. Ordningen revideres med jevne mellomrom og Arbeiderpartiet skal være garantist for å sikre at den differensierte arbeidsgiveravgiften videreføres. 

Desentralisering - ikke sentralisering
Hver region har sine muligheter og fortrinn. Vi mener det er viktig å skreddersy utdannings- og forskningsinnsatsen i hver region inn mot fortrinnene den har. 

Det bør etableres flere kompetansearbeidsplasser i distriktene, basert på både behov og muligheter i distriktets næringer og velferdstjenester. 

Dette vil vi gjøre for å motvirke sentralisering. 

Næringsklynger gir et bredere arbeidsmarked. Regionene må gjøre seg attraktive slik at klynger kan etableres. Vi vil også sikre utbygging av bredbånd og annen teknologisk utvikling, som vil gjøre arbeidsplassene mindre stedbundne. 

Gode velferdstjenester over hele landet
Der folk velger å bosette seg på grunn av arbeid, må også kommunen ha midler og mulighet til å gi gode velferdstjenester til sine innbyggere. Da er det særlig to hensyn som er viktig: Nok penger til kommunene og rettferdig fordeling av pengene kommunene imellom. 

Vi vil omfordele midler fra kommuner med høye inntekter videre til kommuner med lave inntekter. Grunnen er at Arbeiderpartiet ønsker et likeverdig tjenestetilbud til innbyggerne over hele landet.

Mindre forskjeller i kommunenes inntekter betyr mindre forskjeller i tjenestetilbud til innbyggerne, og det er bra. Nå har vi en regjering som har varslet at den vil gå i motsatt retning, det bekymrer, fordi det vil kunne bli kutt i velferdstjenestene i mange kommuner. Arbeiderpartiet kommer fortsatt til å kjempe for rettferdig fordeling mellom folk og mellom kommuner. 

Godt samspill mellom byene og distriktene
For Arbeiderpartiet er det viktig å understreke at byer og distrikter er gjensidig avhengig av hverandre. For oss er det ingen motsetning mellom sterke byer og sterke distrikter. Utbygging av vei og bane må støtte opp om dette.

Klimapolitikken må behandle distriktene og byene ulikt
Kollektivtrafikk og reduksjon i utslippene fra transport er det viktigste tiltaket i bynære strøk.  I distriktene ligger fokuset på hvordan ressursene og den industrielle kompetansen i Distrikts-Norge kan brukes både for å redusere utslipp og for å produsere de produktene vi trenger i framtidens klimavennlige samfunn. 

I distriktene handler grønn transport om elektrifisering og omlegging til klimavennlig drivstoff.  En slik overgang for ferger og hurtigbåter er viktige for å kutte utslipp i Distrikts-Norge.

Distriktsløft
En distriktspolitikk for framtida: By og land – hand i hand inneholder 60 tiltak for en bedre distriktspolitikk, som også skal motvirke økte forskjeller. Tiltakene er hentet fra forslag Arbeiderpartiet har fremmet i Stortinget, fra vårt nye programforslag, fra distriktsmanifestet og nordområdemeldingen.
Formålet med land- og skogbrukspolitikken skal være kostnadseffektiv produksjon. Derfor vil vi gjeninnføre næringsfrihet for bonden og tilrettelegge for gode rammebetingelser i skogbruket.
Fremskrittspartiet vil stimulere til effektiv produksjon av trygg, god norsk mat. Landbruket er en viktig næring i mange distrikter. Landbrukets konkurranseevne må styrkes, slik at næringen kan baseres på markedsøkonomiske prinsipper, slik som landets øvrige næringer. Vi mener at norske matprodusenter skal ha rammebetingelser for produksjon som er på linje med våre naboland, men at man tar hensyn til vårt høye kostnadsnivå og våre spesielle klimatiske og strukturelle forhold.

Gjeninnføre næringsfrihet for bonden og som en konsekvens redusere næringssubsidiene
Prioritere økt matproduksjon
At produksjon og priser skal styres av markedet
Liberalisere jordbruksavtalesystemet
Gjeninnføre fri eiendomsrett for landbrukseiendommer
Konsesjons-, bo- og driveplikten, samt odelsreguleringer
Fjerne systemet med markedsreguleringer og målpriser
fjerne produksjonsbegrensninger, slike som kvoteordninger og konsesjonsgrenser
Likestille valg av organisasjonsform i landbruket
Åpne for tilgang til internasjonale markeder gjennom frihandelsavtaler
Tillate gårdssalg av alkohol uavhengig av alkoholstyrke
Kjøpe tjenester av bonden for å opprettholde kulturlandskapet
Oppheve kjerneområdet for rovdyr
Samordne forvaltningen av rovdyr og landbruk
Opprettholde lokal forvaltning av vilt
La lokale myndigheter ha ansvaret for rovdyrforvaltningen
At grensekryssende rovdyr regnes med i den norske bestandsmålsettingen
At det skal pålegges staten å gi full erstatning til grunneiere, næringsdrivende eller andre som lider tap som følge av statens overordnede rovdyrforvaltning
At det innføres kvotejakt der hvor dette ikke truer den totale bestandens overlevelse
Vi vil desentralisere makten i næringen fra politikere og organisasjoner til den enkelte bonde og forbruker. Jordbruksavtalesystemet bør gjennomgås, med sikte på en omlegging av avtalesystemet til beste for landbruksnæringen og samfunnet.

Det er et mål å gjennomføre full næringsfrihet for landbruksnæringen. Vi vil gradvis gjennomføre avreguleringer av jordbrukets rammebetingelser og vil i takt med dette gradvis gjennomføre reduksjoner i næringsoverføringene.

Høyre vil gi bonden som selvstendig næringsdrivende større mulighet for lønnsom drift, blant annet gjennom å kunne investere i og utnytte egen eiendom. Det skal lønne seg å investere i effektiv gårdsdrift. 
Høyre vil fortsette å legge til rette for det konkurransefortrinnet norsk jordbruk har som en av verdens beste og reneste matproduksjon, med lite bruk av sprøytemidler og antibiotika. 
Høyre vil føre en skogpolitikk som legger til rett for aktiv drift som skaper økte verdier av norske skogressurser. Skogbruket skal fortsette å spille en viktig rolle inn i bioøkonomien.
Høyres hovedmål i skogpolitikken er å sikre privat, spredt og lokalt eierskap og ikke minst er Høyre en pådriver for mer aktiv forvaltning av skogen. Vi har alt for mange passive skogeiere. En utfordring i dag er at mange skogeiendommer ikke utvikles enten fordi kapitalen eller kompetansen hos skogeier ikke finnes eller fordi eiendommene er alt for små til lønnsom utvikling.
Norsk landbruk er viktig for verdiskapning, bosetting i hele landet, og forvaltning av kulturlandskap. KrF mener bondens arbeid må verdsettes, og at de som driver med landbruk skal få en inntekt på linje med andre yrkesgrupper.

Landbruket er svært viktig for å opprettholde matvaresikkerheten, og KrF mener derfor at vi må øke norsk matvareproduksjon i takt med befolkningsveksten for å opprettholde selvforsyningsgraden på dagens nivå. For å opprettholde matvareproduksjonen må vi ta vare på dyrebar matjord, og KrF går derfor inn for et strengt jordvern for å sikre fremtidige generasjoner sjansen til nasjonal matforsyning.

Norge er et langstrakt land, og utfordringene for landbruket varierer i ulike deler av landet. KrF er opptatt av at vi skal ha bønder og levende gårder i hele landet, og da må vi føre en landbrukspolitikk som tar høyde for alle de ulike utfordringene bøndene møter. Vi må føre en god politikk for både enkeltmannsbruk, samdrifter, familiebruk og småskaladrift.

For at vi skal ha et levende landbruk i hele landet også i årene fremover, må vi sørge for at det rekrutteres til landbruksnæringen. Det viktigste vi kan gjøre for å legge til rette for rekruttering er å sørge for at bøndene får en levelig inntekt for arbeidet sitt. I tillegg må vi stimulere nye eiere av gårdsbruk til aktiv drift, bosetting og drift på gården.
De Grønnes mat- og landbrukspolitikk vil gi god dyrevelferd, trygg mat fra lokale ressurser og bøndene lønn til å leve av.

 

Vil vil:

Øke matproduksjonen basert på norske ressurser, blant annet ved å gi bedre støtte til beiting og bruke den mest fruktbare jorda til korn, frukt og grønt
Sikre rimelige inntekter til bøndene, hovedsakelig finansiert ved prisen på produktene gjennom et sterkt tollvern, og bruke støtte til å prioritere små og mellomstore bruk
Premiere miljøvennlig produksjon, god dyrevelferd og bruk av lokale ressurser gjennom tilskuddssystemet
Styrke målene for økologisk produksjon og forbruk og støtte opp under økologisk landbruk som en spydspiss for et mer bærekraftig landbruk
Gi matjord sterkere nasjonalt vern, og ha en nullvisjon for tap av matjord
Finansiere forebyggende tiltak mot tap av dyr på beite og gi rimelig kompensasjon til bønder som ikke kan benytte seg av beiterettigheter på grunn av rovdyrbestander i området
Gjøre landbruket fossilfritt innen 2030, blant annet ved å sikre gunstig pris på innkjøp av biodrivstoff, subsidiere innkjøp av nullutslippstraktorer og avvikle fritaket for CO2-avgift
Støtte og planlegge for urbant landbruk, andelslandbruk, besøksgårder og seterdrift, matkultursentre og markedsføring av lokalmat
 

Billig mat har en høy pris
Norge har gode forutsetninger for å drive et bærekraftig jordbruk basert på lokale, fornybare ressurser. Vi har store utmarksressurser, god dyrehelse og driver et mindre intensivt jordbruk enn mange andre land. Dette gir Norge et fortrinn i konkurransen på det internasjonale matmarkedet. De Grønne vil føre en jordbrukspolitikk som fremmer norsk produksjon av frukt, grønnsaker og korn og som gir oss kjøtt, egg og melk basert på norsk fôr og norske beiteressurser. Vi vil gjøre det enklere å ta i bruk miljøvennlige dyrkingsmetoder og ha god dyrevelferd. Ved å sette sunnhet og kvalitet foran billig mat kan fortrinnet i norsk jordbruk utnyttes enda bedre og fremme helse og økt livskvalitet.

 

Bevare matjorda
Kun tre prosent av Norges areal er dyrkbar jord. Likevel bygges det ned flere tusen dekar med matjord hvert år. Å sikre at matjord brukes til å produsere mat er et nasjonalt og samfunnskritisk ansvar. Det handler om egen matsikkerhet, men også om å bidra med vårt til den globale matforsyningen. De Grønne mener Stortinget må ha en nullvisjon for tap av matjord, og at god matjord kun kan bygges på etter nasjonal godkjenning med strenge kriterier. Vi vil regulere forbruket av nitrogengjødsel og sprøytemidler strengere for å redusere forurensning og jordforringelse.

 

Reversere sentraliseringspolitikken
Jordbruket skal produsere mat av de rike ressursene vi har i Norge. I en verden med klimaendringer, befolkningsvekst og økende press på ressurser gir et jordbruk basert på norske ressurser trygg og sikker mat nå og i fremtiden. Næringen har også ansvar for store deler av vårt felles ressursgrunnlag, areal og landskap. Ettersom jordbruksressursene i Norge er spredt, vil De Grønne satse målrettet på de små og mellomstore brukene, gjennom kvote- og tilskuddspolitikken for å utnytte disse ressursene best mulig.
Mat- og landbrukspolitikkens viktigste oppgave er å gi innbyggerne en mattrygghet. Alle skal ha tilgang på nok, trygg og næringsrik mat.

For å oppfylle dette mener Rødt at Norge skal ha matsuverenitet, det vil si selv bestemme over vår mat- og landbrukspolitikk.

Vi vil øke matproduksjonen og selvforsyningsraden med grunnlag i egne arealressurser. For å få til det trenger vi et moderne, effektivt og miljøvennlig landbruk, med god dyrevelferd, i hele landet.

Rødt vil:
Bedre bøndenes inntekts- og produksjonsvilkår betraktelig, for å sikre fremtidig rekruttering til næringen, dyrenes velferd og maktvalitet/sikkerhet.
Videreføre den såkalte kanaliseringspolitikken der flatbygdene og de beste jordbruksdistriktene produserer det vesentlige av korn og grønnsaker, og fjell- og dalbygdene og hele Nord-Norge produserer kjøtt og melk fra storfé, sau og geit.
Innføre strengere regler som begrenser eierkonsentrasjon og forbud mot prisdumping.
Regulere innførsel av soyaprodusert fôr fra utlandet. Dette har enorme miljøkonsekvenser og medfører en kraftig forringelse av kvalitet og næringsverdi for all norsk matproduksjon.
Opprettholde konsensjonsloven for å sikre rekruttering og drift.
Ha et importvern som gjør det lønnsomt å produsere mat på norske areal- og fôrressurser i hele landet.
Bevare det norske familiebaserte småskalalandbruket.
Gå mot at aksjeselskap skal kunne etablere seg med produksjonsstøtte og jordbruksfradrag.
Senterpartiet mener norsk landbruk først og fremst skal være Norges bidrag til en global matvaresikkerhet.

Senterpartiet vil føre en landbrukspolitikk som gir trygg og sikker mat, landbruk over hele landet, økt verdiskaping og ei bærekraftig næring. For å sikre dette vil Senterpartiet øke lønnsomheten i bruk av jordbruksarealene gjennom et sterkt importvern, årlige forhandlinger mellom staten og faglagene i jordbruket, samt sikre gårdbrukerne en sterk markedsmakt gjennom omsetning av varene i samvirke.

Det må legges til rette for at landbrukets næringsvirksomhet blir enda viktigere framover for å opprettholde lokal sysselsetting og bosetting. En variert bruksstruktur gir best muligheter til å produsere maten på en bærekraftig og klimavennlig måte.

Vi vil blant annet:

– At framtidige WTO-avtaler og andre handelsavtaler må ivareta retten til egen matproduksjon.
– Ha en 10-årig investeringspakke og heve avskrivningssatsen på både driftsbygninger og husdyrbygninger. Investeringspakka må bidra til å sikre en fortsatt variert bruksstruktur.
– Ha et sterkt og velfungerende importvern som sikrer volum, volumvekst og prisuttak i norsk jordbruksproduksjon.
Aktivt landbruk over hele landet er det viktigste virkemiddelet vi har for å sikre en trygg matproduksjon, biologisk mangfold og en langsiktig og bærekraftig forvaltning av arealene våre. Norsk landbruk preges av høy mattrygghet og en verdensledende dyre- og plantehelse. Sammenlignet med matproduksjonen internasjonalt er landbruksnæringen i Norge relativt transparent og godt regulert. Det har stor betydning at den norske husdyrproduksjonen er verdensledende i bruk av lite antibiotika. Venstre mener at dette er viktige sider ved en bærekraftig matproduksjon. Landbruket må også i likhet med andre næringer gjennomgå kontinuerlige endringer for å tilpasse seg ny teknologi og svare på nye samfunnsutfordringer.

Norge er et land hvor de naturgitte forholdene for landbruksproduksjon er svært varierende. Noen områder egner seg for kornproduksjon, noen for frukt- og bærdyrking og grønnsaker, mens andre steder er det viktigere med et aktivt husdyrhold som kan beite og holde kulturlandskapet i hevd. Noen steder kan man effektivisere og drive store gårder, men andre steder må gårdene nødvendigvis være mindre. Både ulike klimasoner og topografi gjør at vi får et differensiert landbruk. Venstre mener at landbrukspolitikken må tilpasse seg dette.

Det er et mål at Norge skal øke matproduksjonen i takt med befolkningsveksten, men Venstre vil ha en landbrukspolitikk som i større grad enn i dag tar hensyn til de geografiske forskjellene og hvor det legges større vekt på å ivareta kulturlandskap og forvaltning av naturressursene. I kulturlandskaper finnes det mange ulike plante- og dyrearter, ofte flere enn det man finner i uberørt natur. I dag står mange av artene i kulturlandskapet i fare for å bli utryddet på grunn av endringer i landbruket. De siste 20-30 årene har kornareal blitt tatt ut av produksjon og andelen dyr på beite blitt mindre. Samtidig har import av soya som proteinråvare til kraftfôr økt kraftig. Dette er en retning Venstre ønsker å snu.Det må lønne seg å utnytte arealene til forproduksjon gjennom beiting eller grasproduksjon for å redusere bruk av korn og kraftfor til dyrefor.

Reduserte klimagassutslipp fra landbruket er en nødvendig del av en helhetlig landbrukspolitikk. Husdyr som fôres med kraftfôr slipper ut noe mindre klimagasser enn om de spiser gress, men størsteparten av utslippene er uløselig knyttet til selve produksjonen av mat. Venstre mener politikken må gi sterke incentiver for gjennomføring av klimatiltak i landbruket. Klimagassutslippene må avgiftsbelegges på en måte som likebehandler innenlandsk produksjon og import. I tillegg vil vi ha særlige tilskudd til driftsformer og som bidrar til reduserte utslipp.

Reindrift er en viktig samisk primærnæring som utnytter marginale naturressurser på fjell og vidde. Vi mener at det er viktig at reindriftens arealer sikres for framtida. En bærekraftig reindriftsnæring har vi når reintallet er tilpasset beitegrunnlaget.

Venstre vil
at landbrukspolitikken skal prioritere helse, miljø og dyrevelferd, fremfor høyest mulig produksjon
opprettholde de samlede overføringene til landbruket omtrent på dagens nivå, men endre innretningen mot miljøtilpassede og produksjonsnøytrale tilskuddsordninger
knytte overføringene til landbruket til grønne verdier, der biologisk mangfold og dyrevelferd er viktig
se nærmere på den sveitsiske modellen for landbruksstøtte for å vurdere om den kan passe til norske forhold
øke forskningen på protein- og energirike vekster som alternativ til import av soya og bruk av annen biomasse til produksjon av dyrefor
tilpasse reinbestanden i Finnmark til beitegrunnlaget i området, og innføre registreringsplikt for antall dyr i reinsdyrbesetning
