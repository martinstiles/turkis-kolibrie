Store veiprosjekter som øker biltrafikken må droppes.
Mer om veiprosjekter
Flere store veiprosjekter er under planlegging i Norge. På Vestlandet vil ferjefri E39 med broer og tunneler gjøre det langt lettere å reise med bil langs kysten.
I hovedstaden har diskusjonen om ny og større E18 vest for byen blitt en heit politisk potet. Partiene er uenige om den nye veien vil gi problematisk trafikkøkning inn til hovedstaden.
Miljøpartiene vil som regel alltid prioritere jernbane og kollektive løsninger framfor store, nye veiprosjekter. Men nye biler blir jo stadig mer miljøvennlige. Er det da noe problem at trafikken øker?
Veibyggingen i Norge har tidligere vært preget av en stykkevis og delt utbedring av veinettet. Vedlikeholdsetterslepet har økt år for år, uten at tidligere regjeringer har vist vilje til å prioritere vedlikehold.

I 1962 lanserte Arbeiderpartiet en visjonær plan om å bygge landet med et sammenhengende firefelts motorveinett på hele 785 kilometer i løpet av 18 år. Planen ble dessverre lagt i en skuff og aldri realisert.

FrP har børstet støv av motorveiplanen. Det nyetablerte veiselskapet Nye Veier AS er en viktig del av vår ambisiøse plan for en rask utbygging av hovedvegnettet, med ansvar for å bygge over 500 kilometer motorvei i løpet av 20 år. Selskapets virksomhet skal være effektiv og helhetlig planlegging, utbygging, drift og vedlikehold av trafikksikre riksveier med fokus på E39, E18 og E6.

Antall drepte i trafikken er redusert betydelig de senere år, i takt med at veiene utbedres og bilparken fornyes med trafikksikre biler. Med den ambisiøse satsingen som er lagt frem i Nasjonal transportplan, skal ulykkestallene reduseres ytterligere i årene fremover.

Veinettet
Norge er et langstrakt land med lav befolkningstetthet. Når både befolkning og næringsliv er spredt over store avstander, kreves det at veinettet er konstruert slik at befolkning og varer kan transporteres effektivt, sikkert og miljøvennlig.

Fremskrittspartiet vil:
Nedbetale gjelden til bompengeselskapene og dermed fjerne dagens bomstasjoner på offentlige veier
Innføre prosjektfinansiering av lengre transportkorridorer for en mer effektiv utbygging
Gi kommuner rentefrie lån som øremerket opprustning, vedlikehold og nybygging
Endre kontantprinsippet innenfor veibygging slik at en kan belåne utbygginger basert på levetid og samfunnsnytte
At staten har beslutningsmyndighet for valg av veitrasé for hovedfartsårer av nasjonal interesse
Øke bevilgningene til rassikring og viltsikring av veinettet
Prioritere bygging av gang- og sykkelveier, spesielt langs skoleveier
Etablere et tilstrekkelig antall raste- og hvileplasser tilpasset yrkessjåførenes behov
At bruk av MC som miljøvennlig og arealeffektiv transport utnyttes bedre og innarbeides i planer
At stamveinettet bygges ut slik at modulvogntog skal kunne brukes på samtlige strekninger
Ha et høyhastighetsveinett som binder byer og regioner sammen på en effektiv, sikker og miljømessig måte
Ha større samsvar mellom fartsgrenser og veistandard, samt øke fartsgrensen på moderne motorveier til 130 km/t
At viktige «næringsveier» tilbakeføres til staten fra fylkeskommunene
Vurdere å øke kapasiteten på eksisterende veier gjennom å bygge vei i to plan ved byer, større knutepunkter og flaskehalser
At politiets ATK-senter skal avvikles og overføres til andre prioriterte politioppgaver
Tilpasse kjøre- og hviletidsbestemmelsen til norske forhold
Etablere et Transportpoliti
Innføre obligatorisk forhåndsbetaling på bombrikker i tunge kjøretøy
Etablere flere døgnhvileplasser og raste- og hvileplasser som oppfyller yrkessjåførenes behov
Avhende statens eierskap i Bring
Vi vil øke kapasiteten på dagens veinett for å oppnå bedre fremkommelighet og sikkerhet. Alle veier i Norge skal utbygges og drives i henhold til fastsatte standarder. Dette skal inkludere et høyhastighetsveinett som binder byer og landsdeler sammen på en effektiv, sikker og miljømessig god måte. En slik utbygging må inneholde løsninger som leder trafikken utenfor byene, noe som reduserer behovet for sterke restriksjoner på veitrafikken i byområder.

Fremskrittspartiet ønsker å klassifisere veier som stamveier, øvrige riksveier og kommuneveier. Dette betyr at forvaltningsreformen reverseres slik at veiene fylkene overtok fra staten i 2010 tilbakeføres, og at de resterende fylkesveiene fordeles mellom staten og kommunene.

Riksveinettet skal ha som formål å være transportkorridorer mellom byer og landsdeler, og korteste og mest samfunnsnyttige trasévalg skal i hovedsak legges til grunn. Disse veistrekninger prioriteres som de viktigste i landet, og videre utbygging av havner, flyplasser, jernbanestrekninger og knutepunkter mellom transportformene bør samordnes med disse. Prosjektering av riksveinettet skal prioritere fergefrie forbindelser, og det må i større grad satses på firefelts motorveier med fysisk skille mellom kjøreretningene. Fysisk skille mellom kjøreretninger bør også etableres på andre høyt trafikkerte veier.

Det er viktig at staten i langt større grad har beslutningsmyndighet ved valg av fremtidig trasé for hovedfartsårer. Den enkelte kommune bør, så langt det er mulig, bli tatt med på råd når det gjelder plassering, samt bli gitt mulighet til å gi høringsuttalelse.

Ved igangsetting av bygging av nye veitraseer skal det sikres videre utbyggingsmuligheter.

Kommunale veier skal utbygges og prioriteres både ut fra sikkerhetsmessige hensyn og fremkommelighetshensyn. Særlig må sikkerheten langs skoleveier og rundt andre samlingssteder som idrettshaller og lignende være svært høyt prioriterte oppgaver.

Trafikksikkerhet er viktig. Ved å bygge nye motorveier øker man kapasiteten på de aktuelle strekningene og trafikksikkerheten økes betraktelig. Riksveier som ikke har behov for motorveikapasitet, bør i hovedsak bygges med midtrekkverk.

Sikkerheten på veiene er tett knyttet opp mot veiens standard og vedlikehold. Med gradvis bedre veistandard og mer møtefri vei er sikkerheten på veiene blitt bedre. Det er viktig at innsatsen i trafikksikkerhetsarbeidet rettes inn mot de grepene som erfaringsmessig gir best effekt. Tradisjonelt har dette arbeidet dreid seg om stadig mer regulering og kontroll samt moralisme mot bilister spesielt.

Gang- og sykkelveier gir god trafikksikkerhetsgevinst og prioriteres utbygget. Utbygging av gang- og sykkelveier langs skoleveier må prioriteres.

Det er viktig, særlig langs riksveinettet, at det etableres et tilstrekkelig antall raste- og hvileplasser med en standard tilpasset yrkessjåførenes behov. Yrkessjåfører må på en forsvarlig måte kunne overholde kjøre- og hviletidsbestemmelsene.
Bygging, drift og finansiering
Fremskrittspartiet vil øremerke en del av den årlige avkastningen fra oljefondet til varig og forutsigbar investering i infrastruktur som veier, jernbane, kollektiv transport og IKT. Vi vil også etablere statlige lån til selskaper som gjennomfører utbygging av offentlig infrastruktur. For ytterligere å forsere nødvendig infrastruktur, bør private selskaper inviteres å delta i utbygging, drift og finansiering av prosjekter gjennom offentlig-privat samarbeid (OPS) eller tilsvarende. Dette vil gi en stor samfunnsøkonomisk gevinst. Når det gjelder drift av eksisterende infrastruktur, bør dette legges ut på anbud.

Staten skal ha ansvaret for en forsvarlig veiutbygging i landet, og bruk av bompenger, veiprising eller annen direkte trafikantbetaling er en ytterligere beskatning av trafikantene. Bompenger, veiprising eller andre former for direkte brukerbetaling kan derfor ikke innkreves for bruk av det offentlige veinettet. Dette gjelder uavhengig av om dette bygges og drives i offentlig eller privat regi. Det kan gjøres unntak begrenset til følgende forhold:

For fergeavløsningsprosjekter legges det til grunn i prosjektfinansieringen at innsparte kostnader for staten til drift av ferge godskrives over en periode på 50 år.

På private veier som bygges og drives i privat regi og som er åpne for allmennheten, kan det kreves bompenger. Det legges til grunn at om det uavhengig av det offentlige veinettet ønskes bygget en veiforbindelse privat, skal det i seg selv ikke være forbudt å finansiere dette ved betaling fra dem som måtte ønske å bruke en slik vei.

Lokal fremskynding av veiforbindelse som er lokalt forankret gjennom folkeavstemning, bør kunne forskutteres når staten godkjenner dette. Private bør inviteres til å bygge og drive nye veier (OPS). Dette vil gi stor samfunnsøkonomisk gevinst. Når prosjekter er nedbetalt, etter på forhånd fastsatte betingelser, kan staten overta veien og vedlikeholdsansvaret. Når det gjelder drift av eksisterende riks-, fylkes- og kommunale veier, skal disse legges ut på anbud.

Lokal fremskynding av veiforbindelse er ufravikelig betinget av at et flertall av innbyggerne i berørte kommuner har sagt ja i en lokal folkeavstemning, og av at det finnes relevant og realistisk omkjøringsmulighet uten direkte brukerbetaling. Det legges til grunn at om befolkningen lokalt vil kjøpe ny vei, skal de ikke nektes dette.

Bompenger innkrevd på offentlig vei under disse unntakene, skal bare kunne brukes til å finansiere ett bestemt veiprosjekt og fjernes straks prosjektet er nedbetalt. Veiprising, rushtidsavgifter, køprising eller andre betegnelser på skatter og avgifter som har til hensikt å fordyre transport, aksepteres ikke.

Fremskrittspartiet vil arbeide for å fjerne eksisterende bompengeprosjekter. Inntil dette skjer, bør eksisterende bompengeprosjekter få rentefrie lån/rentekompensasjon fra staten.

Veitransport
Det meste av godset som transporteres i Norge, transporteres på veiene våre. Med de naturgitte forutsetningene som Norge har, vil den veibaserte transporten også fremover stå for den desidert største andelen av transporten av varer og tjenester i Norge. Det er derfor viktig å sikre at vi også i fremtiden har en robust og god norsk transportbransje. Vi vil derfor fortsette å forenkle lover og regelverk, samtidig som vi sikrer gode rammebetingelser og likebehandling. I tillegg vil vi ytterligere forsterke arbeidet med å slå ned på og fjerne useriøse aktører fra veiene.


Gode veier er viktig i store deler av landet. I og rundt de store byene mener KrF at man ikke kan bygge veier ut av køproblemer, men at det meste av trafikkveksten må tas gjennom ulike kollektivløsninger. I distriktene vil det derimot fortsatt være behov for bedre veier, ettersom Norge er et stort land, og mange steder vil det aldri lønne seg med kollektivtransport. 

Trafikksikkerhet er et viktig nøkkelord for KrF i veipolitikken. Vi vil bidra til å gjøre utsatte veier tryggere, særlig i distriktene gjennom utbedring og rassikring. 

KrF mener at man gjennom veipolitikken må sørge for at hovedferdselsårene holder en god standard. Det må gjøres gjennom en systematisk satsning på oppgradering, og prioritering av noen store prosjekter i hver stortingsperiode.

I alt for mange år har veiene blitt bygget i etapper – stykkevis og delt. KrF har vært opptatt av å sørge for økte bevilgninger og en mer forutsigbar finansiering av prosjektene. På den måten vil vi få en mer helhetlig utbygging av veiene og et mer sammenhengende veinett.

Hva har KrF gjort?

Sikret flertall i Stortinget våren 2015 for en viktig veireform som vil gi raskere utbygging og mer vei for pengene. Et nytt veiselskap får helhetlig ansvar for kvalitet og kvalitetssikring, fra planlegging til drift og vedlikehold av ferdig vei. I tillegg til etableringen av et eget utbyggingsselskap, skal offentlig-privat samarbeid rendyrkes som gjennomføringsstrategi. Veireformen er et viktig skritt mot et mer moderne og sammenhengende veinett.

Rødt arbeider for et desentralisert arbeids- og tjenestetilbud. Det krever at folk og varer kommer trygt fram i distriktene. I stedet for å bygge ut mer veikapasitet der veiene allerede er størst, ønsker Rødt at man bruker mer penger på å vedlikeholde veiene vi allerede har. I store deler av landet trengs det rassikring og sentrale fylkes- og kommuneveier må utvides slik at de blir brede nok til å ha gul midtstripe. Trafikksikkerhet er også viktig, og fremfor utbygging av flere firefelts motorveier ønsker Rødt at man bygger to/tre-feltsveier med midtdeler.

Den sterke økningen i vegtransporten har ført til økt vedlikeholdsbehov. Vi mener det er behov for en kraftig oppgradering av riks- og stamveiene som binder landet sammen.

Opprusting av de gjennomgående stamveiene nord-sør og øst-vest må prioriteres høyt.

Det må sikres midler for å gi fylkesveiene en standard som gjør at de kan tjene sin regionale funksjon og bidra til å utvikle sterke bo- og arbeidsområder.

Nye veier finansieres som en kombinasjon av bompenger og statlige budsjettbevilgninger.

Gode veier er en forutsetning for at vi skal være trygge når vi kjører bil og for at vi skal komme oss fram dit vi skal. Nye og utslippsfrie løsninger gjør at biltransport blir mer klimavennlig. Befolkningsvekst gjør imidlertid at kollektive løsninger fortsatt må prioriteres fremfor vei inn mot større tettsteder og byer, samt mellom storbyene.

Venstre mener etableringen av Nye Veier AS var viktig for å få til en mer effektiv og helhetlig utbygging av veinettet. Veibyggingen i Norge har vært stykkevis og delt, noe som har ført til økte kostnader og lengre byggetider enn nødvendig i flere prosjekter.

Venstre er opptatt av bedret trafikksikkerhet for alle og bedret fremkommelighet for næringslivet. Vi ønsker å jobbe for en forenkling av regelverket og en mer effektiv utbygging nye veier og en mer effektiv utbedring av eksisterende veinett.

Prosjektfinansiering av offentlige veipakker og offentlig-privat samarbeid (OPS) bidrar til raskere veibygging. Men kvalitet på veiene er viktig, og vi må stille klimakrav i anleggsprosessen. Venstre vil utrede muligheten for bruk av lokal medfinansiering av store infrastrukturprosjekter, som parkeringsavgift, drivstoffavgift, veiprising og bompenger.

De fleste ulykker i trafikken skyldes rus, høy fart, trøtthet og dårlige trafikkferdigheter. Venstre vil øke bilisters kunnskap og forståelse om risikofylt kjøring. For å få ned tallet på antall drepte og skadede i trafikken, er det nødvendig at transportsystemet fremmer trafikksikker atferd og samtidig beskytter mot fatale konsekvenser av farlig kjøring. Venstre vil også øke kontrollaktiviteten langs veiene.

Venstre vil flytte mer gods fra vei til bane og sjø. Men ikke all godstransport kan overføres til bane, og derfor trenger vi mer miljøvennlige og tryggere løsninger for den transporten som fortsatt må være på veien.