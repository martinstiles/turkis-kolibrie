Rusavhengige trenger ikke straff, men hjelp. Derfor skal brukerdoser ikke lenger være straffbart for dem.
Mer om rusavhengige
Å bruke eller ha narkotika er straffbart. Det gjelder stoffer av ulik styrke, alt fra hasj til heroin.

Den siste tida har debatten om norsk narkotikapolitikk vært i endring. Spørsmålet er om vi har vært for opptatt av straff i Norge, og om vi må tenke mer på at rusavhengige først og fremst trenger hjelp. Det er over 250 overdosedødsfall i året i Norge, så det er gode grunner til å diskutere om narkotikapolitikken virker. Men sender det et uheldig signal dersom vi sier at det ikke skal være straffbart å ha en brukerdose med stoff?

At de som sliter med rus skal få hjelp, ikke straff
Høyre ønsker å endre myndighetenes reaksjoner mot personer som tas for bruk og besittelse av narkotika, fra straff til hjelp, behandling og oppfølgning.

Vi vil ikke legalisere bruk og besittelse av narkotika. Politiet skal fortsatt kunne avdekke bruk og besittelse og jobbe forebyggende, særlig med ungdom.

Et av de største sosiale skillene i Norge går mellom de som har problemer med rus og psykisk helse – og resten. Rusmisbrukere lever rundt 20 år kortere enn resten av befolkningen. I tillegg dør rundt 260 mennesker av overdose i året i Norge. Når man først vil ha hjelp, er ventetiden for lang for en som sliter med avhengighet.

Dette er Høyres løsning
Høyre vil ha en mer verdig rusomsorg og bekjempe avhengighet. Det er behov for en mer kunnskapsbasert ruspolitikk, med begrensning av skadevirkninger og skadereduksjon som avgjørende mål, og prioritere det som har størst effekt. Alkohol, narkotika og tobakk har helsemessige skadevirkninger for den enkelte, og vi må jobbe for å redusere skadevirkningene.

Et fortsatt forbud mot bruk og besittelse av narkotika er et viktig normdannende tiltak som ikke er til hinder for en tilnærming med mer vekt på skadereduksjon. Høyre ønsker å endre myndighetenes reaksjoner mot personer som tas for bruk og besittelse av narkotika, fra straff til hjelp, behandling og oppfølgning. Målet til Høyre er at ingen skal dø av overdose.

AVKRIMINALISERING
Bruk og besittelse av en rekke rusmidler er i dag ulovlig og straffbart, både i Norge og mange andre land. Dette er i ferd med å endre seg verden over. Stadig flere land har gått inn for alternative tilnærminger til rusmiddelpolitikken, hvor en går bort fra forbud og straff.

Misbruk og overforbruk av rusmidler er først og fremst et samfunnsproblem, ikke bare et individuelt problem. Mange som sliter med rusproblemer, enten det er alkohol eller ulovlige rusmidler, har andre bakenforliggende utfordringer. Mange i denne gruppen har blitt utsatt for overgrep eller har psykiske sykdommer. SV mener det ikke gir noen mening i å straffe denne gruppen for å få bukt med rusmiddelbruk. I stedet må samfunnets ressurser vris over til forebygging og behandling.

Straffetrusselen står i veien for oppfølging av ungdom og utsatte grupper. Ungdom med rusproblemer kan vegre seg for å søke hjelp hos voksenpersoner i frykt for konsekvensene av eventuelle lovbrudd. Ungdom som blir straffet kan oppleve dette som svært stigmatiserende. Da risikerer vi at samfunnets reaksjon fører til at utsatt ungdom faller ytterligere i fra.

Det har blitt hevdet at avkriminalisering hindrer samfunnet i å følge opp ungdoms rusbruk. Dette er feil. Det er fullt mulig å gripe inn overfor ungdom, akkurat som samfunnet i dag har mulighet til å gripe inn mot ungdom som drikker alkohol, selv om det ikke eksisterer noe forbud mot å drikke alkohol for dem under 18 år.

Vi trenger ikke forbud for å redusere rusmiddelbruken. Både tobakksrøyking og alkoholbruk blant unge har blitt redusert uten å bruke forbud som virkemiddel. Det er i dag langt færre ungdom som røyker sigaretter enn for bare få år siden. Internasjonalt er det ikke påvist noen sammenheng mellom graden av forbud i et land og nivået på bruken av rusmidler.

Forbudspolitikken har også i seg selv kostnader, både økonomiske og menneskelige. Politiet bruker store ressurser på å håndheve forbudet. Konsekvensene av å få et rulleblad for unge mennesker kan være langt større, blant annet i form av sosialt stigma og for senere jobbmuligheter, enn skadevirkningene av selve bruken av rusmiddelet.

FN anbefaler avkriminalisering. FNs toppledergruppe består av lederne for alle FNs byråer, blant annet FNs høykommissær for menneskerettigheter (OHCHR) og Verdens helseorganisasjon (WHO). I 2019 vedtok de enstemmig å anbefale medlemslandene å gå inn for alternativer til straff i ruspolitikken, inkludert avkriminalisering av besittelse av ulovlige rusmidler til eget bruk.

I desember 2019 la et offentlig utvalg fram sitt forslag til hvordan ruspolitikken kan vris om fra straff til hjelp (NOU 2019: 26 Rusreform – Fra straff til hjelp). Utvalget konkluderte med at bruk og besittelse av ulovlige rusmidler skal avkriminaliseres. De ulike stoffene skal likevel ikke gjøres lovlige, og politiet kan derfor fortsatt beslaglegge slike ved funn. Rusreformen vil forhåpentligvis bli behandlet i løpet av denne stortingsperioden, noe som kan ende med et historisk skifte i norsk ruspolitikk.

Å legge til rette for gode oppvekstvilkår blant barn og unge er blant de viktigste oppgavene i samfunnet. Det er viktig å drive forebyggende arbeid samtidig som man tar vare på dem som har havnet i et liv i rus.

I regjering sørget vi for at Narkotikaprogrammet, som sørger for at narkomane dømmes til behandling fremfor fengsel, har blitt en landsdekkende ordning. Programmet er en alternativ straffereaksjon til ubetinget fengsel rettet mot rusmiddelmisbrukere som begår kriminalitet knyttet til sitt misbruk. Den domfelte skal gjennomgå et rehabiliteringsprogram med individuelt tilpasset innhold, som for eksempel utdannings- og arbeidstiltak og behandling i helsetjenesten. Ordningen vil kunne redusere tilbakefall til ny kriminalitet og gi økt livskvalitet for en særlig tungt belastet gruppe.

Partiprogram 2017 - 2021
Fremskrittspartiet vil prioritere forebyggende arbeid for å hindre utvikling av rusavhengighet. Det er spesielt viktig å prioritere forebygging rettet mot barn og unge.

Rusmiddelavhengighet er en sykdom. Selv om hver enkelt har personlig ansvar for sin egen livsførsel, kommer man ikke unna at det ofte er bakenforliggende årsaker til rusmisbruk. Blant disse er psykiske lidelser. Vi vil derfor sikre at behandling av rusmisbruk også må ta høyde for tilstrekkelig behandling av tilleggslidelser.

Fremskrittspartiet vil:
Styrke forebyggingsarbeidet for å hindre rusmisbruk
Ansvarliggjøre den enkelte til å bidra med å løse sin egen situasjon
Bruke ledig kapasitet blant offentlige og private for å behandle rusmisbruk
Utvide bruk at av vaksinen Naltrekson
Utvide bruken av Nalokson nesespray til nasjonal ordning for å behandle overdoser
Øke kunnskapen om helsesituasjonen til barn født av rusmisbrukere
Alle som er motivert for å komme seg ut av rusmisbruket, skal få den nødvendige behandlingen og oppfølgingen for å lykkes med å oppnå en rusfri hverdag.

Vi vil ta i bruk all offentlig og privat kapasitet for å redusere de lange ventelistene innenfor norsk rusomsorg. Det er derfor nødvendig at staten har finansieringsansvaret for rusomsorgen slik at rusmisbrukerne ikke blir kasteballer i hjelpeapparatet. Tildeling av behandlingskontrakter bør skje på bakgrunn av kvalitet i tilbud, resultatoppnåelse og at man sikrer en bredde i behandlingstilbudet.

Det må sikres et helhetlig behandlingsforløp for rusavhengige, som også inkluderer oppfølging i kommunen. For å lykkes må det være en helhetlig behandlingskjede med avrusning, behandling og ettervern. Den enkelte rusmisbruker skal få tildelt en koordinator som skal bidra med hjelp og støtte under hele behandlingsforløpet.

Personer uten bosted eller boevne må få nødvendig oppfølging i forbindelse med rehabilitering. Det må etableres akutte alternative botilbud for de som har behov for dette.

Noen rusmiddelmisbrukere får i dag tilbud om hjelp til nedtrapping av bruken av tunge narkotiske stoffer gjennom legemiddelassistert rehabilitering (LAR). Rehabiliteringsdelen av dette hjelpetilbudet skal bedres.

Fremskrittspartiet sier nei til å inkludere heroinassistert behandling som en del av LAR.

Den beste løsningen for å få folk ut av rusmiddelmisbruket er gjennom frivillig avrusning og rehabilitering. I enkelte tilfeller er likevel bruk av tvang nødvendig for å få rusmisbrukerne inn i behandlingsopplegget.

KrF mener vi som samfunn har et stort ansvar for å gi hjelp og behandling til de som er avhengige av rusmidler. Vi må aldri gi opp troen på at mennesker kan komme ut av avhengigheten og bli rusfrie. Derfor må vi ha gode og relevante behandlingstilbud som passer for den enkelte. Det må også finnes nok kapasitet til at den rusavhengige kan få hjelp når vedkommende selv er motivert for det.

Mange ideelle aktører har en unik kompetanse og tilbud som er bygget opp over flere år som har hjulpet mange rusavhengige til å bli rusfrie. Dette er viktige tilbud som KrF er svært opptatt av å ta vare på. Det må selvsagt være god kvalitet på behandlingen, men det er også et viktig poeng i seg selv at det finnes aktører som tilbyr noe annet enn det offentlige behandlingsinstitusjoner gjør. Mange rusavhengige som ikke har hatt utbytte av offentlige behandlingstilbud har klart å bli rusfrie etter et opphold hos en ideell aktør.

Et godt ettervern er også avgjørende i en god rusomsorg. De som blir rusfrie må få tilbud om bosted, arbeid og et nytt nettverk. Hvis man ikke har noe å gå til, og bare kjenner andre som fortsatt er rusavhengige, er sjansen for tilbakefall stor. Derfor må vi som samfunn ta godt vare på de som er blitt rusfrie gjennom gode ettervernstilbud.

Rusproblemer skal møtes med hjelp og omsorg, ikke straff.

 

De Grønne vil føre en kunnskapsbasert og human ruspolitikk. Vi går inn for å avkriminalisering av all rusbruk, noe som vil spare både brukere og samfunnet for belastninger. Vi ønsker også å utrede hvorvidt regulert omsetning av lettere rusmidler kan bidra til skadereduksjon på individ- og samfunnsnivå, med utgangspunkt i erfaringer fra andre land.

Den enkelte rusavhengige skal tilbys god faglig støtte og behandling samtidig som det arbeides aktivt for å redusere og forebygge kriminalitet og skadevirkninger. Vi foreslo derfor en omfattende pakke for å gi særlig de tyngste brukerne en bedre og mer verdig behandling, der vi i større grad benytter oss av erfaringene fra andre land.

Norge ligger på europatoppen i narkotikadødsfall, det er det ingen grunn til.

Rus
Rødt ønsker en kunnskapsbasert og human ruspolitikk, der målet er å gi behandling til rusavhengige og forebygge rusavhengighet.

Norge er et av landene i Europa med høyest andel av overdosedødsfall. Samtidig er rekrutteringen av yngre rusmisbrukere stor.

Rødt ønsker en kunnskapsbasert og human ruspolitikk. Vi mener rusavhengige trenger omsorg og behandling, ikke straff. Derfor mener vi at heroinassistert behandling (HAR) bør være et alternativ for tunge heroinbrukere, i tillegg til legemiddelassistert behandling (LAR). Medikamentutvalget i LAR må utvides.

Rødt vil også at norske kommuner tillates å ha sprøyterom eller brukerrom. Vi vil endre forskriftene slik at også andre metoder enn injisering og andre stoffer enn heroin tillates her.

Ikke minst jobber vi for å styrke forebyggende arbeid, rusfrie møteplasser og tidlig hjelp til barn og unge i risikosonen.

Rødt vil:
Avkriminalisere besittelse av brukerdoser av narkotiske stoffer etter modell fra Portugal.
Styrke det forebyggende arbeidet, sørge for rusfrie møteplasser og tidlig hjelp til barn og unge i risikosonen.
Bygge opp tilstrekkelig kapasitet på behandlingsplasser.
Lage tilbakeføringsprogrammer med individuell oppfølging slik at den enkelte kan komme tilbake til arbeid/utdanning og ha et verdig botilbud.
Styrke ettervernet.

Senterpartiet mener forebygging av rusmiddelmisbruk må stå sentralt i folkehelsearbeidet.

Det trengs et kvalitetsløft på rusfeltet, i forhold til forebygging, behandling og rehabilitering både lokalt og nasjonalt. Rusmiddelavhengige har ofte dårlige levekår og store sosiale og helsemessige problemer. Mange rusmiddelavhengige har i tillegg til sitt rusproblem psykiske lidelser. Alt dette må ses i sammenheng, og rusmiddelavhengige bør tilbys en helhetlig behandling. Vi vil stimulere til interkommunalt samarbeid for å sikre at alle kommuner har tilstrekkelig faglig kompetanse og kapasitet innenfor rusomsorg.

En human og liberal rusomsorg tar utgangspunkt i den enkelte rusavhengige og den personens situasjon. Derfor er det viktig å satse på hele bredden i rusomsorgen; forebygging, behandling, skadereduksjon og ettervern. Målet må være å ha så differensierte tilbud som mulig for å kunne hjelpe flest mulig best mulig.

Å forhindre utenforskap i samfunnet og sikre gode oppvekst- og levekår for alle er det viktigste vi gjør for å unngå at rus fremstår som en attraktiv løsning i en vanskelig livssituasjon. Ventetidene på rusbehandling har heldigvis blitt redusert de senere årene, men målet må være en garanti for poliklinisk eller annen behandling senest 24 timer etter avrusning. I framtida vil det først og fremst være å etablere flere heldøgns behandlingsplasser som bør prioriteres med blant annet flere medleve-kollektiv for unge rusmisbrukere.

Rusbehandling må kvalitetssikres slik at rusavhengige får behandling som virker. Venstre ønsker å etablere flere avrusningsplasser og styrke vernet både før og etter behandlingsopphold. I samarbeid med spesialisthelsetjenesten bør det tilrettelegges for at kommuner eller ideelle og kommersielle aktører kan drive egne bemannede boliger i forkant og etterkant av behandling.

Legemiddelassistert rehabilitering (LAR) må være et tilbud til alle som kan ha nytte av det etter en medisinsk vurdering. LAR bør anses som både et skadereduserende tiltak og et rehabiliterende tiltak. Det bør opprettes flere behandlingstiltak for gravide rusavhengige, og gravide bør gis tilbud om LAR-behandling der det er faglig forsvarlig. Kvinner med alvorlig alkoholavhengighet må tilbys gratis langtidsvirkende prevensjon slik at vi reduserer antall barn født med føtalt alkoholsyndrom (FAS).

Venstre vil at rusavhengige gis samme tilgang til ordinære legemidler som det ikke-rusavhengige har i dag, slik at rusavhengige som rammes av vanlige sykdommer, ikke trenger å ty til harde narkotiske stoffer for å behandle slik vanlig sykdom. Institusjoner som 24/7 i Oslo, som arbeider basert på et slikt prinsipp, må gis rettslig beskyttelse og økonomisk støtte.